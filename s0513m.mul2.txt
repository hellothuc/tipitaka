3. Tikanipāto

1. Saṅkappavaggo



251. Saṅkapparāgajātakaṃ (3-1-1)

1.

Saṅkapparāgadhotena , vitakkanisitena ca;

Nālaṅkatena bhadrena <code>nevālaṅkatabhadrena (syā.)</code>, usukārākatena ca <code>na usukārakatena ca (sī. syā. pī.)</code>.

2.

Na kaṇṇāyatamuttena, nāpi morūpasevinā;

Tenamhi hadaye viddho, sabbaṅgaparidāhinā.

3.

Āvedhañca na passāmi, yato ruhiramassave;

Yāva ayoniso cittaṃ, sayaṃ me dukkhamābhatanti.

Saṅkapparāgajātakaṃ paṭhamaṃ.



252. Tilamuṭṭhijātakaṃ (3-1-2)

4.

Ajjāpi me taṃ manasi <code>sarasi (ka.)</code>, yaṃ maṃ tvaṃ tilamuṭṭhiyā;

Bāhāya maṃ gahetvāna, laṭṭhiyā anutāḷayi.

5.

Nanu jīvite na ramasi, yenāsi brāhmaṇāgato;

Yaṃ maṃ bāhā gahetvāna, tikkhattuṃ anutāḷayi.

6.

Ariyo anariyaṃ kubbantaṃ <code>kubbānaṃ (sī. pī.), kubbaṃ (syā.)</code>, yo daṇḍena nisedhati;

Sāsanaṃ taṃ na taṃ veraṃ, iti naṃ paṇḍitā vidūti.

Tilamuṭṭhijātakaṃ dutiyaṃ.



253. Maṇikaṇṭhajātakaṃ (3-1-3)

7.

Mamannapānaṃ  vipulaṃ uḷāraṃ, uppajjatīmassa maṇissa hetu;

Taṃ te na dassaṃ atiyācakosi, na cāpi te assamamāgamissaṃ.

8.

Susū  yathā sakkharadhotapāṇī, tāsesi maṃ selaṃ yācamāno;

Taṃ te na dassaṃ atiyācakosi, na cāpi te assamamāgamissaṃ.

9.

Na taṃ yāce yassa piyaṃ jigīse <code>jigiṃse (sī. syā. pī.)</code>, desso hoti atiyācanāya;

Nāgo maṇiṃ yācito brāhmaṇena, adassanaṃyeva tadajjhagamāti.

Maṇikaṇṭhajātakaṃ tatiyaṃ.



254. Kuṇḍakakucchisindhavajātakaṃ (3-1-4)

10.

Bhutvā tiṇaparighāsaṃ, bhutvā ācāmakuṇḍakaṃ;

Etaṃ te bhojanaṃ āsi, kasmā dāni na bhuñjasi.

11.

Yattha posaṃ na jānanti, jātiyā vinayena vā;

Bahuṃ <code>pahū (sī. pī.), pahuṃ (syā. ka.)</code> tattha mahābramhe, api ācāmakuṇḍakaṃ.

12.

Tvañca  kho maṃ pajānāsi, yādisāyaṃ hayuttamo;

Jānanto jānamāgamma, na te bhakkhāmi kuṇḍakanti.

Kuṇḍakakucchisindhavajātakaṃ catutthaṃ.



255. Sukajātakaṃ (3-1-5)

13.

Yāva so mattamaññāsi, bhojanasmiṃ vihaṅgamo;

Tāva addhānamāpādi, mātarañca aposayi.

14.

Yato ca kho bahutaraṃ, bhojanaṃ ajjhavāhari <code>ajjhupāhari (sī. pī.)</code>;

Tato tattheva saṃsīdi, amattaññū hi so ahu.

15.

Tasmā mattaññutā sādhu, bhojanasmiṃ agiddhatā <code>agiddhitā (syā. ka.)</code>;

Amattaññū hi sīdanti, mattaññū ca na sīdareti.

Sukajātakaṃ pañcamaṃ.



256. Jarūdapānajātakaṃ (3-1-6)

16.

Jarūdapānaṃ  khaṇamānā, vāṇijā udakatthikā;

Ajjhagamuṃ ayasaṃ lohaṃ <code>ajjhagaṃsu ayolohaṃ (sī. syā. pī.)</code>, tipusīsañca vāṇijā;

Rajataṃ jātarūpañca, muttā veḷūriyā bahū.

17.

Te ca tena asantuṭṭhā, bhiyyo bhiyyo akhāṇisuṃ;

Te tatthāsīviso <code>tattha āsīviso (ka.), tatthapāsīviso (syā.)</code> ghoro, tejassī tejasā hani.

18.

Tasmā  khaṇe nātikhaṇe, atikhātaṃ <code>atikhaṇaṃ (ka.)</code> hi pāpakaṃ;

Khātena ca <code>khaṇena ca (ka.), khaṇanena (syā.)</code> dhanaṃ laddhaṃ, atikhātena <code>atikhaṇena (ka.)</code> nāsitanti.

Jarūdapānajātakaṃ chaṭṭhaṃ.



257. Gāmaṇicandajātakaṃ (3-1-7)

19.

Nāyaṃ gharānaṃ kusalo, lolo ayaṃ valīmukho;

Kataṃ kataṃ kho dūseyya, evaṃdhammamidaṃ kulaṃ.

20.

Nayidaṃ cittavato lomaṃ, nāyaṃ assāsiko migo;

Siṭṭhaṃ <code>satthaṃ (sī. syā. pī.)</code> me janasandhena, nāyaṃ kiñci vijānati.

21.

Na mātaraṃ pitaraṃ vā, bhātaraṃ bhaginiṃ sakaṃ;

Bhareyya tādiso poso, siṭṭhaṃ dasarathena meti.

Gāmaṇicanda <code>gāmaṇicaṇḍa (sī. pī.)</code> jātakaṃ sattamaṃ.



258. Mandhātujātakaṃ (3-1-8)

22.

Yāvatā candimasūriyā, pariharanti disā bhanti virocanā <code>virocamānā (ka.)</code>;

Sabbeva dāsā mandhātu, ye pāṇā pathavissitā <code>paṭhavinissitā (sī. pī.), paṭhavissitā (syā.)</code>.

23.

Na kahāpaṇavassena, titti kāmesu vijjati;

Appassādā dukhā kāmā, iti viññāya paṇḍito.

24.

Api  dibbesu kāmesu, ratiṃ so nādhigacchati;

Taṇhakkhayarato  hoti, sammāsambuddhasāvakoti.

Mandhātujātakaṃ aṭṭhamaṃ.



259. Tirīṭavacchajātakaṃ (3-1-9)

25.

Nayimassa vijjāmayamatthi kiñci, na bandhavo no pana te sahāyo;

Atha kena vaṇṇena tirīṭavaccho <code>tirīṭivaccho (syā. ka.)</code>, tedaṇḍiko bhuñjati aggapiṇḍaṃ.

26.

Āpāsu <code>āvāsu (ka.)</code> me yuddhaparājitassa, ekassa katvā vivanasmi ghore;

Pasārayī kicchagatassa pāṇiṃ, tenūdatāriṃ dukhasaṃpareto.

27.

Etassa  kiccena idhānupatto, vesāyino visayā jīvaloke;

Lābhāraho tāta tirīṭavaccho, dethassa bhogaṃ yajathañca <code>yajatañca (sī. pī.), yajitañca (syā.)</code> yaññanti.

Tirīṭavacchajātakaṃ navamaṃ.



260. Dūtajātakaṃ (3-1-10)

28.

Yassatthā  dūramāyanti, amittamapi yācituṃ;

Tassūdarassahaṃ dūto, mā me kujjha <code>kujjhi (sī. pī.)</code> rathesabha.

29.

Yassa divā ca ratto ca, vasamāyanti māṇavā;

Tassūdarassahaṃ dūto, mā me kujjha <code>kujjhi (sī. pī.)</code> rathesabha.

30.

Dadāmi  te brāhmaṇa rohiṇīnaṃ, gavaṃ sahassaṃ saha puṅgavena;

Dūto hi dūtassa kathaṃ na dajjaṃ, mayampi tasseva bhavāma dūtāti.

Dūtajātakaṃ dasamaṃ.

Saṅkappavaggo paṭhamo.

Tassuddānaṃ -

Usukāravaro tilamuṭṭhi maṇi, hayarāja vihaṅgama āsiviso;

Janasandha kahāpaṇavassa puna, tiriṭaṃ puna dūtavarena dasāti.

2. Padumavaggo



261. Padumajātakaṃ (3-2-1)

31.

Yathā  kesā ca massū ca, chinnaṃ chinnaṃ virūhati;

Evaṃ rūhatu te nāsā, padumaṃ dehi yācito.

32.

Yathā sāradikaṃ bījaṃ, khette vuttaṃ virūhati;

Evaṃ rūhatu te nāsā, padumaṃ dehi yācito.

33.

Ubhopi palapantete <code>vilapantete (syā. ka.)</code>, api padmāni dassati;

Vajjuṃ vā te na vā vajjuṃ, natthi nāsāya rūhanā;

Dehi samma padumāni, ahaṃ yācāmi yācitoti.

Padumajātakaṃ paṭhamaṃ.



262. Mudupāṇijātakaṃ (3-2-2)

34.

Pāṇi  ce muduko cassa, nāgo cassa sukārito;

Andhakāro ca vasseyya, atha nūna tadā siyā.

35.

Analā  mudusambhāsā, duppūrā tā <code>duppūrattā (ka.)</code> nadīsamā;

Sīdanti naṃ viditvāna, ārakā parivajjaye.

36.

Yaṃ etā upasevanti, chandasā vā dhanena vā;

Jātavedova saṃ ṭhānaṃ, khippaṃ anudahanti nanti.

Mudupāṇijātakaṃ dutiyaṃ.



263. Cūḷapalobhanajātakaṃ (3-2-3)

37.

Abhijjamāne  vārismiṃ, sayaṃ <code>ayaṃ (ka.)</code> āgamma iddhiyā;

Missībhāvitthiyā gantvā, saṃsīdasi <code>saṃsīdati (ka.)</code> mahaṇṇave.

38.

Āvaṭṭanī mahāmāyā, brahmacariyavikopanā;

Sīdanti naṃ viditvāna, ārakā parivajjaye.

39.

Yaṃ etā upasevanti, chandasā vā dhanena vā;

Jātavedova saṃ ṭhānaṃ, khippaṃ anudahanti nanti.

Cūḷapalobhana <code>cullapalobhana (sī. syā. pī.)</code> jātakaṃ tatiyaṃ.



264. Mahāpanādajātakaṃ (3-2-4)

40.

Panādo nāma so rājā, yassa yūpo suvaṇṇayo;

Tiriyaṃ soḷasubbedho <code>soḷasapabbedho (sī. pī.)</code>, uddhamāhu <code>uccamāhu (sī. syā. pī.)</code> sahassadhā.

41.

Sahassakaṇḍo satageṇḍu <code>satabhedo (sī. pī.), satabheṇḍu (sī. nissaya)</code>, dhajāsu haritāmayo;

Anaccuṃ tattha gandhabbā, cha sahassāni sattadhā.

42.

Evametaṃ <code>evameva (ka.)</code> tadā āsi, yathā bhāsasi bhaddaji;

Sakko ahaṃ tadā āsiṃ, veyyāvaccakaro tavāti.

Mahāpanādajātakaṃ catutthaṃ.



265. Khurappajātakaṃ (3-2-5)

43.

Disvā  khurappe dhanuveganunne, khagge  gahīte tikhiṇe teladhote;

Tasmiṃ bhayasmiṃ maraṇe viyūḷhe, kasmā nu te nāhu chambhitattaṃ.

44.

Disvā khurappe dhanuveganunne, khagge gahīte tikhiṇe teladhote;

Tasmiṃ bhayasmiṃ maraṇe viyūḷhe, vedaṃ alatthaṃ vipulaṃ uḷāraṃ.

45.

So vedajāto ajjhabhaviṃ amitte, pubbeva me jīvitamāsi cattaṃ;

Na hi jīvite ālayaṃ kubbamāno, sūro kayirā sūrakiccaṃ kadācīti.

Khurappajātakaṃ pañcamaṃ.



266. Vātaggasindhavajātakaṃ (3-2-6)

46.

Yenāsi kisiyā paṇḍu, yena bhattaṃ na ruccati;

Ayaṃ so āgato bhattā <code>tāto (sī. syā. pī.)</code>, kasmā dāni palāyasi.

47.

Sace <code>na kho (syā. ka.)</code> panādikeneva, santhavo nāma jāyati;

Yaso hāyati itthīnaṃ, tasmā tāta palāyahaṃ <code>palāyihaṃ (syā.), palāyitaṃ (ka.)</code>.

48.

Yassassinaṃ kule jātaṃ, āgataṃ yā na icchati;

Socati  cirarattāya, vātaggamiva bhaddalīti <code>kundalīti (sī. pī.), gadrabhīti (syā.)</code>.

Vātaggasindhavajātakaṃ chaṭṭhaṃ.



267. Kakkaṭakajātakaṃ (3-2-7)

49.

Siṅgīmigo  āyatacakkhunetto, aṭṭhittaco vārisayo alomo;

Tenābhibhūto kapaṇaṃ rudāmi, mā heva maṃ pāṇasamaṃ jaheyya <code>jaheyyā (pī.) jahā’yye (?)</code>.

50.

Ayya na taṃ jahissāmi, kuñjaraṃ saṭṭhihāyanaṃ <code>kuñjara saṭṭhihāyana (sī. pī.)</code>;

Pathabyā cāturantāya, suppiyo hosi me tuvaṃ.

51.

Ye kuḷīrā samuddasmiṃ, gaṅgāya yamunāya <code>nammadāya (sī. pī.)</code> ca;

Tesaṃ tvaṃ vārijo seṭṭho, muñca rodantiyā patinti.

Kakkaṭaka <code>kuḷīra (ka.)</code> jātakaṃ sattamaṃ.



268. Ārāmadūsakajātakaṃ (3-2-8)

52.

Yo  ve sabbasametānaṃ, ahuvā seṭṭhasammato;

Tassāyaṃ edisī paññā, kimeva itarā pajā.

53.

Evameva tuvaṃ brahme, anaññāya vinindasi;

Kathaṃ mūlaṃ adisvāna <code>kathaṃhi mūlaṃ aditvā (syā. pī.)</code>, rukkhaṃ jaññā patiṭṭhitaṃ.

54.

Nāhaṃ  tumhe vinindāmi, ye caññe vānarā vane;

Vissasenova gārayho, yassatthā rukkharopakāti.

Ārāmadūsakajātakaṃ aṭṭhamaṃ.



269. Sujātajātakaṃ (3-2-9)

55.

Na hi vaṇṇena sampannā, mañjukā piyadassanā;

Kharavācā piyā hoti, asmiṃ loke paramhi ca.

56.

Nanu passasimaṃ kāḷiṃ, dubbaṇṇaṃ tilakāhataṃ;

Kokilaṃ saṇhavācena, bahūnaṃ pāṇinaṃ piyaṃ.

57.

Tasmā  sakhilavācassa, mantabhāṇī anuddhato;

Atthaṃ dhammañca dīpeti, madhuraṃ tassa bhāsitanti.

Sujātajātakaṃ navamaṃ.



270. Ulūkajātakaṃ (3-2-10)

58.

Sabbehi kira ñātīhi, kosiyo issaro kato;

Sace ñātīhi anuññāto <code>ñātīhanuññāto (sī. pī.)</code>, bhaṇeyyāhaṃ ekavācikaṃ.

59.

Bhaṇa samma anuññāto, atthaṃ dhammañca kevalaṃ;

Santi hi daharā pakkhī, paññavanto jutindharā.

60.

Na me ruccati bhaddaṃ vo <code>bhadante (ka.)</code>, ulūkassābhisecanaṃ;

Akkuddhassa  mukhaṃ passa, kathaṃ kuddho karissatīti.

Ulūkajātakaṃ dasamaṃ.

Padumavaggo dutiyo.

Tassuddānaṃ -

Padumuttama  nāgasirivhayano, sa-mahaṇṇava yūpa khurappavaro;

Atha bhaddalī kuñjara rukkha puna, kharavāca ulūkavarena dasāti.

3. Udapānavaggo



271. Udapānadūsakajātakaṃ (3-3-1)

61.

Āraññikassa isino, cirarattaṃ tapassino;

Kicchākataṃ udapānaṃ, kathaṃ samma avāhasi <code>avāhayi (sī. pī.), apāhasi (syā.)</code>.

62.

Esa dhammo siṅgālānaṃ, yaṃ pitvā ohadāmase;

Pitupitāmahaṃ dhammo, na taṃ <code>na naṃ (sī. pī.)</code> ujjhātumarahasi.

63.

Yesaṃ  vo ediso dhammo, adhammo pana kīdiso;

Mā vo dhammaṃ adhammaṃ vā, addasāma kudācananti.

Udapānadūsakajātakaṃ paṭhamaṃ.



272. Byagghajātakaṃ (3-3-2)

64.

Yena mittena saṃsaggā, yogakkhemo vihiyyati;

Pubbevajjhābhavaṃ tassa, rukkhe akkhīva paṇḍito.

65.

Yena mittena saṃsaggā, yogakkhemo pavaḍḍhati;

Kareyyattasamaṃ vuttiṃ, sabbakiccesu paṇḍito.

66.

Etha byagghā nivattavho, paccupetha <code>paccametha (sī. pī.)</code> mahāvanaṃ;

Mā vanaṃ chindi nibyagghaṃ, byagghā māhesu nibbanāti.

Byagghajātakaṃ dutiyaṃ.



273. Kacchapajātakaṃ (3-3-3)

67.

Ko nu uddhitabhattova <code>udditabhattova (sī.), vaḍḍhitabhattova (syā.)</code>, pūrahatthova brāhmaṇo;

Kahaṃ nu bhikkhaṃ acari, kaṃ saddhaṃ upasaṅkami.

68.

Ahaṃ  kapismi dummedho, anāmāsāni āmasiṃ;

Tvaṃ maṃ mocaya bhaddante, mutto gaccheyya pabbataṃ.

69.

Kacchapā kassapā honti, koṇḍaññā honti makkaṭā;

Muñca kassapa koṇḍaññaṃ, kataṃ methunakaṃ tayāti.

Kacchapajātakaṃ tatiyaṃ.



274. Lolajātakaṃ (3-3-4)

70.

Kāyaṃ balākā sikhinī, corī laṅghipitāmahā;

Oraṃ  balāke āgaccha, caṇḍo me vāyaso sakhā.

71.

Nāhaṃ balākā sikhinī, ahaṃ lolosmi vāyaso;

Akatvā vacanaṃ tuyhaṃ, passa lūnosmi āgato.

72.

Punapāpajjasī  samma, sīlañhi tava tādisaṃ;

Na hi mānusakā bhogā, subhuñjā honti pakkhināti.

Lolajātakaṃ catutthaṃ.



275. Rucirajātakaṃ (3-3-5)

73.

Kāyaṃ balākā rucirā, kākanīḷasmimacchati;

Caṇḍo kāko sakhā mayhaṃ, yassa <code>tassa (sī. pī.)</code> cetaṃ kulāvakaṃ.

74.

Nanu maṃ samma jānāsi, dija sāmākabhojana;

Akatvā vacanaṃ tuyhaṃ, passa lūnosmi āgato.

75.

Punapāpajjasī samma, sīlañhi tava tādisaṃ;

Na hi mānusakā bhogā, subhuñjā honti pakkhināti.

Rucirajātakaṃ pañcamaṃ.



276. Kurudhammajātakaṃ (3-3-6)

76.

Tava saddhañca sīlañca, viditvāna janādhipa;

Vaṇṇaṃ añjanavaṇṇena, kāliṅgasmiṃ nimimhase <code>vinimhase (syā.), vanimhase (ka.)</code>.

77.

Annabhaccā  cabhaccā ca, yodha uddissa gacchati;

Sabbe te appaṭikkhippā, pubbācariyavaco idaṃ.

78.

Dadāmi  vo brāhmaṇā nāgametaṃ, rājārahaṃ rājabhoggaṃ yasassinaṃ;

Alaṅkataṃ hemajālābhichannaṃ, sasārathiṃ gacchatha yena kāmanti.

Kurudhammajātakaṃ <code>kurudhammajātakaṃ (sī. syā. pī.)</code> chaṭṭhaṃ.



277. Romakajātakaṃ (3-3-7)

79.

Vassāni  paññāsa samādhikāni, vasimha selassa guhāya romaka;

Asaṅkamānā abhinibbutattā <code>abhinibbutacittā (syā. ka.)</code>, hatthatta <code>hatthattha (syā.)</code> māyanti mamaṇḍajā pure.

80.

Te dāni vakkaṅga kimatthamussukā, bhajanti aññaṃ girikandaraṃ dijā;

Na nūna maññanti mamaṃ yathā pure, cirappavutthā atha vā na te ime.

81.

Jānāma taṃ na mayaṃ sampamūḷhā <code>na maya’masma mūḷhā (sī. pī.)</code>, soyeva tvaṃ te mayamasma nāññe;

Cittañca  te asmiṃ jane paduṭṭhaṃ, ājīvikā <code>ājīvaka (sī. syā.), ājīvika (pī.)</code> tena tamuttasāmāti.

Romakajātakaṃ sattamaṃ.



278. Mahiṃsarājajātakaṃ (3-3-8)

82.

Kimattha <code>kamattha (sī. pī.)</code> mabhisandhāya, lahucittassa dubbhino <code>dūbhino (sī. pī.)</code>;

Sabbakāmadadasseva <code>duhasseva (sī. syā. pī.), rahasseva (ka.)</code>, imaṃ dukkhaṃ titikkhasi.

83.

Siṅgena nihanāhetaṃ, padasā ca adhiṭṭhaha;

Bhiyyo <code>bhīyo (sī.)</code> bālā pakujjheyyuṃ, no cassa paṭisedhako.

84.

Mamevāyaṃ maññamāno, aññepevaṃ <code>aññampevaṃ (sī. syā. pī.)</code> karissati;

Te naṃ tattha vadhissanti, sā me mutti bhavissatīti.

Mahiṃsarājajātakaṃ <code>mahisajātakaṃ (sī. syā. pī.)</code> aṭṭhamaṃ.



279. Satapattajātakaṃ (3-3-9)

85.

Yathā  māṇavako panthe, siṅgāliṃ vanagocariṃ;

Atthakāmaṃ pavedentiṃ <code>pavadantiṃ (pī.)</code>, anatthakāmāti maññati;

Anatthakāmaṃ satapattaṃ, atthakāmoti maññati.

86.

Evameva idhekacco, puggalo hoti tādiso;

Hitehi vacanaṃ vutto, paṭigaṇhāti vāmato.

87.

Ye  ca kho naṃ pasaṃsanti, bhayā ukkaṃsayanti vā <code>ca (sī. pī.)</code>;

Tañhi so maññate mittaṃ, satapattaṃva māṇavoti.

Satapattajātakaṃ navamaṃ.



280. Puṭadūsakajātakaṃ (3-3-10)

88.

Addhā hi nūna migarājā, puṭakammassa kovido;

Tathā hi puṭaṃ dūseti, aññaṃ nūna karissati.

89.

Na me mātā vā pitā vā, puṭakammassa kovido;

Kataṃ kataṃ kho dūsema, evaṃ dhammamidaṃ kulaṃ.

90.

Yesaṃ vo ediso dhammo, adhammo pana kīdiso;

Mā vo dhammaṃ adhammaṃ vā, addasāma kudācananti.

Puṭadūsakajātakaṃ dasamaṃ.

Udapānavaggo <code>araññavaggo (sī. pī. ka.)</code> tatiyo.

Tassuddānaṃ -

Udapānavaraṃ vanabyaggha kapi, sikhinī ca balāka ruciravaro;

Sujanādhiparomakadūsa puna, satapattavaro puṭakamma dasāti.

4. Abbhantaravaggo



281. Abbhantarajātakaṃ (3-4-1)

91.

Abbhantaro  nāma dumo, yassa dibyamidaṃ phalaṃ;

Bhutvā dohaḷinī nārī, cakkavattiṃ vijāyati.

92.

Tvampi <code>tvañca (sī. pī.), tvaṃ hi (ka.)</code> bhadde mahesīsi, sā cāpi <code>cāsi (sī. pī.)</code> patino piyā;

Āharissati te rājā, idaṃ abbhantaraṃ phalaṃ.

93.

Bhatturatthe parakkanto, yaṃ ṭhānamadhigacchati;

Sūro attapariccāgī, labhamāno bhavāmahanti.

Abbhantarajātakaṃ paṭhamaṃ.



282. Seyyajātakaṃ (3-4-2)

94.

Seyyaṃso  seyyaso hoti, yo seyyamupasevati;

Ekena sandhiṃ katvāna, sataṃ vajjhe <code>macce (ka.), bajjhe (ka. aṭṭha.)</code> amocayiṃ.

95.

<code>kasmā...pe... saggaṃ na gaccheyya (katthaci)</code> Tasmā sabbena lokena, sandhiṃ katvāna ekato <code>ekako (sī. syā. pī.)</code>;

Pecca saggaṃ nigaccheyya <code>kasmā...pe... saggaṃ na gaccheyya (katthaci)</code>, idaṃ suṇātha kāsiyā <code>kāsayo (sī. pī.)</code>.

96.

Idaṃ vatvā mahārājā, kaṃso bārāṇasiggaho;

Dhanuṃ kaṇḍañca <code>tūṇiñca (sī. pī.)</code> nikkhippa, saṃyamaṃ ajjhupāgamīti.

Seyyajātakaṃ dutiyaṃ.



283. Vaḍḍhakīsūkarajātakaṃ (3-4-3)

97.

Varaṃ  varaṃ tvaṃ nihanaṃ pure cari, asmiṃ padese abhibhuyya sūkare;

So dāni eko byapagamma jhāyasi, balaṃ nu te byaggha na cajja vijjati.

98.

Ime  sudaṃ <code>imassu tā (syā. ka.)</code> yanti disodisaṃ pure, bhayaṭṭitā leṇagavesino puthu;

Te dāni saṅgamma vasanti ekato, yatthaṭṭhitā duppasahajjame <code>duppasahajjime (syā.)</code> mayā.

99.

Namatthu saṅghāna samāgatānaṃ, disvā sayaṃ sakhya vadāmi abbhutaṃ;

Byagghaṃ migā yattha jiniṃsu dāṭhino, sāmaggiyā dāṭhabalesu muccareti.

Vaḍḍhakīsūkarajātakaṃ tatiyaṃ.



284. Sirijātakaṃ (3-4-4)

100.

Yaṃ ussukā saṅgharanti, alakkhikā bahuṃ dhanaṃ;

Sippavanto asippā ca, lakkhivā tāni bhuñjati.

101.

Sabbattha  katapuññassa, aticcaññeva pāṇino;

Uppajjanti bahū bhogā, appanāyatanesupi.

102.

Kukkuṭo <code>kukkuṭa (sī. pī.), kukkuṭā (sī. nissaya, saddanīti)</code> maṇayo daṇḍo, thiyo ca puññalakkhaṇā;

Uppajjanti apāpassa, katapuññassa jantunoti.

Sirijātakaṃ catutthaṃ.



285. Maṇisūkarajātakaṃ (3-4-5)

103.

Dariyā  satta vassāni, tiṃsamattā vasāmase;

Haññāma <code>hañchema (sī. pī.), hañchāma (?)</code> maṇino ābhaṃ, iti no mantanaṃ ahu.

104.

Yāvatā maṇiṃ ghaṃsāma <code>yāva yāva nighaṃsāma (sī. pī.)</code>, bhiyyo vodāyate maṇi;

Idañca dāni pucchāma, kiṃ kiccaṃ idha maññasi.

105.

Ayaṃ maṇi veḷūriyo, akāco vimalo <code>vipulo (ka.)</code> subho;

Nāssa sakkā siriṃ hantuṃ, apakkamatha sūkarāti.

Maṇisūkara <code>maṇighaṃsa (ka.)</code> jātakaṃ pañcamaṃ.



286. Sālūkajātakaṃ (3-4-6)

106.

Mā  sālūkassa pihayi, āturannāni bhuñjati;

Appossukko bhusaṃ khāda, etaṃ dīghāyulakkhaṇaṃ.

107.

Idāni so idhāgantvā, atithī yuttasevako;

Atha dakkhasi sālūkaṃ, sayantaṃ musaluttaraṃ.

108.

Vikantaṃ <code>vikattaṃ (sī.), vikantiyamānaṃ chindiyamānaṃti attho</code> sūkaraṃ disvā, sayantaṃ musaluttaraṃ;

Jaraggavā vicintesuṃ, varamhākaṃ bhusāmivāti.

Sālūkajātakaṃ chaṭṭhaṃ.



287. Lābhagarahajātakaṃ (3-4-7)

109.

Nānummatto nāpisuṇo, nānaṭo nākutūhalo;

Mūḷhesu labhate lābhaṃ, esā te anusāsanī.

110.

Dhiratthu taṃ yasalābhaṃ, dhanalābhañca brāhmaṇa;

Yā vutti vinipātena, adhammacaraṇena <code>adhammacariyāya (sī. syā.)</code> vā.

111.

Api ce pattamādāya, anagāro paribbaje;

Esāva jīvikā seyyo <code>seyyā (sī. syā. pī.)</code>, yā cādhammena esanāti.

Lābhagarahajātakaṃ sattamaṃ.



288. Macchuddānajātakaṃ (3-4-8)

112.

Agghanti  macchā adhikaṃ sahassaṃ, na so atthi yo imaṃ saddaheyya;

Mayhañca assu idha satta māsā, ahampi taṃ macchuddānaṃ kiṇeyyaṃ.

113.

Macchānaṃ bhojanaṃ datvā, mama dakkhiṇamādisi;

Taṃ dakkhiṇaṃ sarantiyā, kataṃ apacitiṃ tayā.

114.

Paduṭṭhacittassa  na phāti hoti, na cāpi taṃ <code>naṃ (sī. syā.)</code> devatā pūjayanti;

Yo bhātaraṃ pettikaṃ sāpateyyaṃ, avañcayī dukkaṭakammakārīti.

Macchuddānajātakaṃ aṭṭhamaṃ.



289. Nānāchandajātakaṃ (3-4-9)

115.

Nānāchandā mahārāja, ekāgāre vasāmase;

Ahaṃ gāmavaraṃ icche, brāhmaṇī ca gavaṃ sataṃ.

116.

Putto ca ājaññarathaṃ, kaññā ca maṇikuṇḍalaṃ;

Yā cesā puṇṇikā jammī, udukkhalaṃbhikaṅkhati.

117.

Brāhmaṇassa gāmavaraṃ, brāhmaṇiyā gavaṃ sataṃ;

Puttassa ājaññarathaṃ, kaññāya maṇikuṇḍalaṃ;

Yañcetaṃ puṇṇikaṃ jammiṃ, paṭipādethudukkhalanti.

Nānāchandajātakaṃ navamaṃ.



290. Sīlavīmaṃsakajātakaṃ (3-4-10)

118.

Sīlaṃ kireva kalyāṇaṃ, sīlaṃ loke anuttaraṃ;

Passa ghoraviso nāgo, sīlavāti na haññati.

119.

Sohaṃ sīlaṃ samādissaṃ, loke anumataṃ sivaṃ;

Ariyavuttisamācāro , yena vuccati sīlavā.

120.

Ñātīnañca piyo hoti, mittesu ca virocati;

Kāyassa bhedā sugatiṃ, upapajjati sīlavāti.

Sīlavīmaṃsakajātakaṃ dasamaṃ.

Abbhantaravaggo catuttho.

Tassuddānaṃ -

Duma  kaṃsavaruttamabyagghamigā, maṇayo maṇi sālukamavhayano;

Anusāsaniyopi ca macchavaro, maṇikuṇḍalakena kirena dasāti.

5. Kumbhavaggo



291. Surāghaṭajātakaṃ (2-5-1)

121.

Sabbakāmadadaṃ kumbhaṃ, kuṭaṃ laddhāna dhuttako;

Yāva naṃ anupāleti, tāva so sukhamedhati.

122.

Yadā matto ca ditto ca, pamādā kumbhamabbhidā;

Tadā naggo ca pottho ca, pacchā bālo vihaññati.

123.

Evameva yo dhanaṃ laddhā, pamatto <code>amattā (sī.), amatto (pī.)</code> paribhuñjati;

Pacchā  tappati dummedho, kuṭaṃ bhitvāva <code>kuṭaṃ bhinnova (sī. pī.), kuṭabhinnova (?)</code> dhuttakoti.

Surāghaṭa <code>bhadraghaṭa (sī. pī.), bhadraghaṭabhedaka (syā.)</code> jātakaṃ paṭhamaṃ.



292. Supattajātakaṃ (3-5-2)

124.

Bārāṇasyaṃ <code>bārāṇassaṃ (sī. pī.)</code> mahārāja, kākarājā nivāsako <code>nivāsiko (sī. pī.)</code>;

Asītiyā sahassehi, supatto parivārito.

125.

Tassa dohaḷinī bhariyā, suphassā bhakkhitumicchati <code>macchamicchati (sī. pī.)</code>;

Rañño mahānase pakkaṃ, paccagghaṃ rājabhojanaṃ.

126.

Tesāhaṃ pahito dūto, rañño camhi idhāgato;

Bhattu apacitiṃ kummi, nāsāyamakaraṃ <code>makariṃ (sī. nissaya)</code> vaṇanti.

Supattajātakaṃ dutiyaṃ.



293. Kāyanibbindajātakaṃ (3-5-3)

127.

Phuṭṭhassa  me aññatarena byādhinā, rogena bāḷhaṃ dukhitassa ruppato;

Parisussati khippamidaṃ kaḷevaraṃ, pupphaṃ yathā paṃsuni ātape kataṃ.

128.

Ajaññaṃ  jaññasaṅkhātaṃ, asuciṃ sucisammataṃ;

Nānākuṇapaparipūraṃ, jaññarūpaṃ apassato.

129.

Dhiratthumaṃ  āturaṃ pūtikāyaṃ, jegucchiyaṃ assuciṃ byādhidhammaṃ;

Yatthappamattā adhimucchitā pajā, hāpenti maggaṃ sugatūpapattiyāti.

Kāyanibbinda <code>kāyavicchanda (sī.), kāyavicchinda (pī.)</code> jātakaṃ tatiyaṃ.



294. Jambukhādakajātakaṃ (3-5-4)

130.

Koyaṃ bindussaro vaggu, saravantāna <code>pavadantāna (sī. pī.)</code> muttamo;

Accuto jambusākhāya, moracchāpova kūjati.

131.

Kulaputtova jānāti <code>kulaputto pajānāti (syā. ka.)</code>, kulaputtaṃ <code>kulaputte (sī. pī.)</code> pasaṃsituṃ;

Byagghacchāpasarīvaṇṇa, bhuñja samma dadāmi te.

132.

Cirassaṃ vata passāmi, musāvādī samāgate;

Vantādaṃ kuṇapādañca, aññamaññaṃ pasaṃsaketi.

Jambukhādakajātakaṃ catutthaṃ.



295. Antajātakaṃ (3-5-5)

133.

Usabhasseva te khandho, sīhasseva vijambhitaṃ;

Migarāja namo tyatthu, api kiñci labhāmase.

134.

Kulaputtova jānāti, kulaputtaṃ pasaṃsituṃ;

Mayūragīvasaṅkāsa, ito pariyāhi vāyasa.

135.

Migānaṃ  siṅgālo <code>kotthuko (sī. pī.), koṭṭhuko (syā.)</code> anto, pakkhīnaṃ pana vāyaso;

Eraṇḍo anto rukkhānaṃ, tayo antā samāgatāti.

Antajātakaṃ pañcamaṃ.



296. Samuddajātakaṃ (3-5-6)

136.

Ko nāyaṃ <code>ko nvāyaṃ (syā.)</code> loṇatoyasmiṃ, samantā paridhāvati;

Macche makare ca vāreti, ūmīsu ca vihaññati.

137.

Anantapāyī sakuṇo, atittoti disāsuto;

Samuddaṃ pātumicchāmi, sāgaraṃ saritaṃ patiṃ.

138.

So  ayaṃ hāyati ceva, pūrate ca mahodadhi;

Nāssa nāyati pītanto, apeyyo kira sāgaroti.

Samuddajātakaṃ chaṭṭhaṃ.



297. Kāmavilāpajātakaṃ (3-5-7)

139.

Ucce sakuṇa ḍemāna, pattayāna vihaṅgama;

Vajjāsi kho tvaṃ vāmūruṃ, ciraṃ kho sā karissati <code>sarissati (ka.)</code>.

140.

Idaṃ kho sā na jānāti, asiṃ sattiñca oḍḍitaṃ;

Sā caṇḍī kāhati kodhaṃ, taṃ me tapati no idaṃ <code>no idha (sī. syā. pī.)</code>.

141.

Esa  uppalasannāho, nikkhañcussīsakohitaṃ <code>nikkhamussīsake kataṃ (sī. pī.), nikkhañcussīsake kataṃ (syā.)</code>;

Kāsikañca muduṃ vatthaṃ, tappetu dhanikā piyāti <code>dhanakāmiyāti (syā. pī.), dhanakāmikāti (sī.)</code>.

Kāmavilāpajātakaṃ sattamaṃ.



298. Udumbarajātakaṃ (3-5-8)

142.

Udumbarā cime pakkā, nigrodhā ca kapitthanā;

Ehi nikkhama bhuñjassu, kiṃ jighacchāya miyyasi.

143.

Evaṃ  so suhito hoti, yo vuḍḍhamapacāyati;

Yathāhamajja suhito, dumapakkāni māsito.

144.

Yaṃ vanejo vanejassa, vañceyya kapino kapi;

Daharo kapi <code>daharopi taṃ na (sī. pī.), daharopi na (syā.)</code> saddheyya, na hi jiṇṇo jarākapīti.

Udumbarajātakaṃ aṭṭhamaṃ.



299. Komāraputtajātakaṃ (3-5-9)

145.

Pure tuvaṃ sīlavataṃ sakāse, okkantikaṃ <code>okkandikaṃ (sī. syā. pī.)</code> kīḷasi assamamhi;

Karohare <code>karohi re (ka.)</code> makkaṭiyāni makkaṭa, na taṃ mayaṃ sīlavataṃ ramāma.

146.

Sutā  hi mayhaṃ paramā visuddhi, komāraputtassa bahussutassa;

Mā dāni maṃ maññi tuvaṃ yathā pure, jhānānuyutto viharāmi <code>jhānānuyuttā viharāma (sī. pī.)</code> āvuso.

147.

Sacepi selasmi vapeyya bījaṃ, devo ca vasse na hi taṃ virūḷhe <code>neva hi taṃ ruheyya (sī. pī.), na hi taṃ virūhe (?)</code>;

Sutā hi te sā paramā visuddhi, ārā tuvaṃ makkaṭa jhānabhūmiyāti.

Komāraputtajātakaṃ navamaṃ.



300. Vakajātakaṃ (3-5-10)

148.

Parapāṇarodhā <code>parapāṇaghāte (syā.), parapāṇarocaṃ (ka.)</code> jīvanto, maṃsalohitabhojano;

Vako vataṃ samādāya, upapajji uposathaṃ.

149.

Tassa sakko vataññāya, ajarūpenupāgami;

Vītatapo ajjhappatto, bhañji lohitapo tapaṃ.

150.

Evameva  idhekacce, samādānamhi dubbalā;

Lahuṃ karonti attānaṃ, vakova ajakāraṇāti.

Vakajātakaṃ dasamaṃ.

Kumbhavaggo pañcamo.

Tassuddānaṃ -

Varakumbha  supattasirivhayano, sucisammata bindusaro cusabho;

Saritaṃpati caṇḍi jarākapinā, atha makkaṭiyā vakakena dasāti.

Atha vagguddānaṃ -

Saṅkappo padumo ceva, udapānena tatiyaṃ;

Abbhantaraṃ ghaṭabhedaṃ, tikanipātamhilaṅkatanti.

Tikanipātaṃ niṭṭhitaṃ.

