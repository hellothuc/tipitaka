8. Aṭṭhamavaggo

(73) 1. Chagatikathā

503. Cha  gatiyoti? Āmantā. Nanu pañca gatiyo vuttā bhagavatā - nirayo, tiracchānayoni, pettivisayo, manussā, devāti <code>ma. ni. 1.153</code>? Āmantā. Hañci pañca gatiyo vuttā bhagavatā - nirayo, tiracchānayoni, pettivisayo, manussā, devā; no ca vata re vattabbe - ‘‘cha gatiyo’’ti.

Cha  gatiyoti? Āmantā. Nanu kālakañcikā <code>kālakañjikā (sī. syā. kaṃ.), kāḷakañjakā (pī.)</code> surā petānaṃ samānavaṇṇā samānabhogā samānāhārā samānāyukā petehi saha  āvāhavivāhaṃ gacchantīti? Āmantā. Hañci kālakañcikā asurā petānaṃ samānavaṇṇā samānabhogā samānāhārā samānāyukā petehi saha āvāhavivāhaṃ gacchanti, no ca vata re vattabbe - ‘‘cha gatiyo’’ti.

Cha gatiyoti? Āmantā. Nanu vepacittiparisā devānaṃ samānavaṇṇā samānabhogā samānāhārā samānāyukā devehi saha āvāhavivāhaṃ gacchantīti? Āmantā. Hañci vepacittiparisā  devānaṃ samānavaṇṇā samānabhogā samānāhārā samānāyukā devehi saha āvāhavivāhaṃ gacchanti, no ca vata re vattabbe - ‘‘cha gatiyo’’ti.

Cha gatiyoti? Āmantā. Nanu vepacittiparisā pubbadevāti? Āmantā. Hañci vepacittiparisā pubbadevā, no ca vata re vattabbe - ‘‘cha gatiyo’’ti.

504. Na vattabbaṃ - ‘‘cha gatiyo’’ti? Āmantā. Nanu  atthi asurakāyoti, āmantā. Hañci atthi asurakāyo, tena vata re vattabbe - ‘‘cha gatiyo’’ti.

Chagatikathā niṭṭhitā.

8. Aṭṭhamavaggo

(74) 2. Antarābhavakathā

505. Atthi antarābhavoti? Āmantā. Kāmabhavoti? Na hevaṃ vattabbe...pe... atthi antarābhavoti? Āmantā. Rūpabhavoti ? Na hevaṃ vattabbe...pe... atthi antarābhavoti? Āmantā. Arūpabhavoti? Na hevaṃ vattabbe...pe... atthi antarābhavoti? Āmantā. Kāmabhavassa ca rūpabhavassa ca antare atthi antarābhavoti? Na hevaṃ vattabbe...pe... atthi antarābhavoti? Āmantā. Rūpabhavassa ca arūpabhavassa ca antare atthi antarābhavoti? Na hevaṃ vattabbe...pe....

Kāmabhavassa  ca rūpabhavassa ca antare natthi antarābhavoti? Āmantā. Hañci kāmabhavassa ca rūpabhavassa ca antare natthi antarābhavo, no ca vata re vattabbe - ‘‘atthi antarābhavo’’ti. Rūpabhavassa ca arūpabhavassa ca antare natthi antarābhavoti? Āmantā . Hañci  rūpabhavassa ca arūpabhavassa ca antare natthi antarābhavo, no ca vata re vattabbe - ‘‘atthi antarābhavo’’ti.

506. Atthi antarābhavoti? Āmantā. Pañcamī sā yoni, chaṭṭhamī sā gati, aṭṭhamī sā viññāṇaṭṭhiti, dasamo so sattāvāsoti? Na hevaṃ vattabbe...pe... atthi antarābhavoti? Āmantā. Antarābhavo bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe...pe... atthi antarābhavūpagaṃ kammanti? Na hevaṃ vattabbe...pe... atthi antarābhavūpagā sattāti? Na hevaṃ vattabbe...pe... antarābhave sattā jāyanti jīyanti mīyanti cavanti upapajjantīti? Na hevaṃ vattabbe...pe... antarābhave  atthi rūpaṃ vedanā saññā saṅkhārā viññāṇanti? Na hevaṃ vattabbe...pe... antarābhavo pañcavokārabhavoti? Na hevaṃ vattabbe...pe....

507. Atthi kāmabhavo, kāmabhavo bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Āmantā. Atthi antarābhavo, antarābhavo bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe...pe... atthi kāmabhavūpagaṃ kammanti? Āmantā. Atthi antarābhavūpagaṃ kammanti? Na hevaṃ vattabbe...pe... atthi kāmabhavūpagā sattāti? Āmantā. Atthi  antarābhavūpagā sattāti? Na hevaṃ vattabbe...pe... kāmabhave sattā jāyanti jīyanti mīyanti cavanti upapajjantīti? Āmantā. Antarābhave sattā jāyanti jīyanti mīyanti cavanti upapajjantīti? Na hevaṃ vattabbe...pe... kāmabhave atthi rūpaṃ vedanā saññā saṅkhārā viññāṇanti? Āmantā. Antarābhave atthi rūpaṃ vedanā saññā saṅkhārā viññāṇanti? Na hevaṃ vattabbe...pe... kāmabhavo pañcavokārabhavoti? Āmantā. Antarābhavo pañcavokārabhavoti? Na hevaṃ vattabbe...pe....

Atthi rūpabhavo, rūpabhavo bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Āmantā. Atthi antarābhavo, antarābhavo bhavo gati sattāvāso saṃsāro yoni  viññāṇaṭṭhiti  attabhāvapaṭilābhoti? Na hevaṃ vattabbe...pe... atthi rūpabhavūpagaṃ kammanti? Āmantā. Atthi antarābhavūpagaṃ kammanti? Na hevaṃ vattabbe...pe... atthi  rūpabhavūpagā sattāti? Āmantā. Atthi antarābhavūpagā sattāti? Na hevaṃ vattabbe...pe... rūpabhave sattā jāyanti jīyanti mīyanti cavanti upapajjantīti? Āmantā. Antarābhave sattā jāyanti jīyanti mīyanti cavanti upapajjantīti? Na hevaṃ vattabbe...pe... rūpabhave  atthi rūpaṃ vedanā saññā saṅkhārā viññāṇanti? Āmantā. Antarābhave atthi rūpaṃ vedanā saññā saṅkhārā viññāṇanti? Na hevaṃ vattabbe...pe... rūpabhavo pañcavokārabhavoti? Āmantā. Antarābhavo pañcavokārabhavoti? Na hevaṃ vattabbe...pe....

Atthi arūpabhavo, arūpabhavo bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Āmantā. Atthi antarābhavo, antarābhavo bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe...pe... atthi arūpabhavūpagaṃ kammanti? Āmantā. Atthi antarābhavūpagaṃ kammanti? Na hevaṃ vattabbe...pe... atthi arūpabhavūpagā sattāti? Āmantā. Atthi antarābhavūpagā sattāti? Na hevaṃ vattabbe...pe... arūpabhave sattā jāyanti jīyanti mīyanti cavanti upapajjantīti? Āmantā. Antarābhave sattā jāyanti jīyanti mīyanti cavanti  upapajjantīti? Na hevaṃ vattabbe...pe... arūpabhave atthi vedanā saññā saṅkhārā viññāṇanti? Āmantā. Antarābhave atthi vedanā saññā saṅkhārā viññāṇanti? Na hevaṃ vattabbe...pe... arūpabhavo catuvokārabhavoti? Āmantā. Antarābhavo  catuvokārabhavoti? Na hevaṃ vattabbe...pe....

508. Atthi antarābhavoti? Āmantā. Sabbesaññeva sattānaṃ atthi antarābhavoti? Na hevaṃ vattabbe ...pe... sabbesaññeva sattānaṃ natthi antarābhavoti? Āmantā. Hañci sabbesaññeva sattānaṃ natthi antarābhavo, no ca vata re vattabbe - ‘‘atthi antarābhavo’’ti.

Atthi antarābhavoti? Āmantā. Ānantariyassa puggalassa atthi antarābhavoti? Na hevaṃ vattabbe...pe... ānantariyassa puggalassa natthi antarābhavoti? Āmantā. Hañci ānantariyassa puggalassa natthi antarābhavo, no ca vata re vattabbe - ‘‘atthi antarābhavo’’ti.

Na  ānantariyassa puggalassa atthi antarābhavoti? Āmantā. Ānantariyassa puggalassa atthi antarābhavoti? Na hevaṃ vattabbe...pe... ānantariyassa puggalassa natthi antarābhavoti? Āmantā. Na ānantariyassa puggalassa natthi antarābhavoti? Na hevaṃ vattabbe...pe... nirayūpagassa puggalassa...pe... asaññasattūpagassa puggalassa  ...pe... arūpūpagassa puggalassa atthi antarābhavoti? Na hevaṃ vattabbe...pe... arūpūpagassa puggalassa natthi antarābhavoti? Āmantā. Hañci arūpūpagassa puggalassa natthi antarābhavo, no ca vata re vattabbe - ‘‘atthi antarābhavo’’ti.

Na arūpūpagassa puggalassa atthi antarābhavoti? Āmantā. Arūpūpagassa  puggalassa atthi antarābhavoti? Na hevaṃ vattabbe...pe... arūpūpagassa puggalassa natthi antarābhavoti? Āmantā. Na arūpūpagassa puggalassa natthi antarābhavoti? Na hevaṃ vattabbe...pe....

509. Na vattabbaṃ atthi antarābhavoti? Āmantā. Nanu antarāparinibbāyī puggalo atthīti? Āmantā. Hañci antarāparinibbāyī puggalo atthi, tena vata re <code>no ca vata re (sī. ka.), no vata re (syā.)</code> vattabbe - ‘‘atthi antarābhavo’’ti.

Antarāparinibbāyī puggalo atthīti katvā atthi antarābhavoti? Āmantā. Upahaccaparinibbāyī puggalo atthīti katvā atthi upahaccabhavoti? Na hevaṃ vattabbe...pe... antarāparinibbāyī puggalo atthīti katvā atthi antarābhavoti? Āmantā. Asaṅkhāraparinibbāyī puggalo...pe... sasaṅkhāraparinibbāyī puggalo atthīti katvā atthi sasaṅkhārabhavoti? Na hevaṃ vattabbe...pe....

Antarābhavakathā niṭṭhitā.

8. Aṭṭhamavaggo

(75) 3. Kāmaguṇakathā

510. Pañceva  kāmaguṇā kāmadhātūti? Āmantā. Nanu atthi tappaṭisaññutto chandoti? Āmantā. Hañci atthi tappaṭisaññutto chando, no ca  vata re vattabbe - ‘‘pañceva kāmaguṇā kāmadhātū’’ti. Nanu atthi tappaṭisaññutto rāgo tappaṭisaññutto chando tappaṭisaññutto chandarāgo  tappaṭisaññutto saṅkappo tappaṭisaññutto rāgo tappaṭisaññutto saṅkapparāgo tappaṭisaññuttā pīti tappaṭisaññuttaṃ somanassaṃ tappaṭisaññuttaṃ pītisomanassanti? Āmantā. Hañci atthi tappaṭisaññuttaṃ pītisomanassaṃ, no ca vata re vattabbe - ‘‘pañceva kāmaguṇā kāmadhātū’’ti.

Pañceva kāmaguṇā kāmadhātūti? Āmantā. Manussānaṃ cakkhu na kāmadhātūti? Na hevaṃ vattabbe...pe... manussānaṃ sotaṃ...pe... manussānaṃ ghānaṃ...pe... manussānaṃ jivhā...pe... manussānaṃ kāyo...pe... manussānaṃ mano na kāmadhātūti? Na hevaṃ vattabbe...pe....

Manussānaṃ mano na kāmadhātūti? Āmantā. Nanu vuttaṃ bhagavatā -

‘‘Pañca kāmaguṇā loke, manocchaṭṭhā paveditā;

Ettha chandaṃ virājetvā, evaṃ dukkhā pamuccatī’’ti <code>su. ni. 173; saṃ. ni. 1.30</code>.

Attheva  suttantoti? Āmantā. Tena hi na vattabbaṃ - ‘‘manussānaṃ mano na kāmadhātū’’ti.

511. Pañceva kāmaguṇā kāmadhātūti? Āmantā. Kāmaguṇā bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe...pe... atthi kāmaguṇūpagaṃ kammanti? Na hevaṃ vattabbe...pe... atthi kāmaguṇūpagā sattāti? Na hevaṃ  vattabbe...pe... kāmaguṇe sattā jāyanti jīyanti mīyanti cavanti upapajjantīti? Na  hevaṃ vattabbe...pe... kāmaguṇe atthi rūpaṃ vedanā saññā saṅkhārā viññāṇanti? Na hevaṃ vattabbe...pe... kāmaguṇā pañcavokārabhavoti? Na hevaṃ vattabbe...pe... kāmaguṇe sammāsambuddhā uppajjanti, paccekasambuddhā uppajjanti, sāvakayugaṃ uppajjatīti? Na hevaṃ vattabbe...pe....

Kāmadhātu bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Āmantā. Kāmaguṇā bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe...pe... atthi kāmadhātūpagaṃ kammanti? Āmantā. Atthi kāmaguṇūpagaṃ kammanti ? Na hevaṃ vattabbe...pe... atthi kāmadhātūpagā sattāti? Āmantā. Atthi kāmaguṇūpagā sattāti? Na hevaṃ vattabbe...pe....

Kāmadhātuyā sattā jāyanti jīyanti mīyanti cavanti upapajjantīti? Āmantā. Kāmaguṇe sattā  jāyanti jīyanti mīyanti cavanti upapajjantīti? Na hevaṃ vattabbe ...pe... kāmadhātuyā atthi rūpaṃ vedanā saññā saṅkhārā viññāṇanti? Āmantā. Kāmaguṇe atthi rūpaṃ vedanā saññā saṅkhārā viññāṇanti? Na hevaṃ vattabbe...pe... kāmadhātu pañcavokārabhavoti? Āmantā. Kāmaguṇā pañcavokārabhavoti? Na  hevaṃ vattabbe...pe... kāmadhātuyā sammāsambuddhā uppajjanti, paccekasabuddhā uppajjanti, sāvakayugaṃ uppajjatīti? Āmantā. Kāmaguṇe sammāsambuddhā uppajjanti, paccekasambuddhā uppajjanti, sāvakayugaṃ uppajjatīti? Na hevaṃ vattabbe...pe....

512. Na vattabbaṃ - ‘‘pañceva kāmaguṇā kāmadhātū’’ti? Āmantā. Nanu vuttaṃ bhagavatā - ‘‘pañcime, bhikkhave, kāmaguṇā! Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā...pe... ghānaviññeyyā gandhā...pe... jivhāviññeyyā rasā...pe... kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā - ime kho, bhikkhave, pañca kāmaguṇā’’ti. Attheva suttantoti? Āmantā. Tena hi pañceva kāmaguṇā kāmadhātūti.

Kāmaguṇakathā niṭṭhitā.

8. Aṭṭhamavaggo

(76) 4. Kāmakathā

513. Pañcevāyatanā  kāmāti? Āmantā. Nanu atthi tappaṭisaṃyutto chandoti? Āmantā. Hañci atthi tappaṭisaṃyutto chando, no ca vata re vattabbe - ‘‘pañcevāyatanā kāmā’’ti. Nanu atthi tappaṭisaṃyutto rāgo tappaṭisaṃyutto chando tappaṭisaṃyutto chandarāgo tappaṭisaṃyutto saṅkappo tappaṭisaṃyutto rāgo tappaṭisaṃyutto saṅkapparāgo tappaṭisaṃyuttā pīti tappaṭisaṃyuttaṃ somanassaṃ tappaṭisaṃyuttaṃ pītisomanassanti? Āmantā . Hañci atthi tappaṭisaṃyuttaṃ pītisomanassaṃ, no ca vata re vattabbe - ‘‘pañcevāyatanā kāmā’’ti.

514. Na  vattabbaṃ - ‘‘pañcevāyatanā kāmā’’ti? Āmantā. Nanu vuttaṃ bhagavatā - ‘‘pañcime, bhikkhave, kāmaguṇā! Katame pañca? Cakkhuviññeyyā rūpā...pe... kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā - ime kho, bhikkhave, pañca kāmaguṇā’’ti. Attheva suttantoti? Āmantā. Tena hi pañcevāyatanā kāmāti.

Pañcevāyatanā kāmāti? Āmantā. Nanu vuttaṃ bhagavatā - ‘‘pañcime, bhikkhave, kāmaguṇā! Katame pañca? Cakkhuviññeyyā rūpā...pe... kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā - ime kho, bhikkhave, pañca kāmaguṇā . Api ca, bhikkhave, nete kāmā kāmaguṇā nāmete ariyassa vinaye vucca’’nti -

‘‘Saṅkapparāgo purisassa kāmo,

Na te kāmā yāni citrāni loke;

Saṅkapparāgo purisassa kāmo,

Tiṭṭhanti citrāni tatheva loke;

Athettha dhīrā vinayanti chanda’’nti <code>a. ni. 6.63 nibbedhikasutte</code>.

Attheva suttantoti? Āmantā. Tena hi na vattabbaṃ - ‘‘pañcevāyatanā kāmā’’ti.

Kāmakathā niṭṭhitā.

8. Aṭṭhamavaggo

(77) 5. Rūpadhātukathā

515. Rūpino  dhammā rūpadhātūti? Āmantā. Rūpaṃ  bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ  vattabbe...pe... atthi rūpūpagaṃ kammanti? Na hevaṃ vattabbe...pe... atthi rūpūpagā sattāti? Na hevaṃ vattabbe...pe... rūpe sattā jāyanti jīyanti mīyanti cavanti upapajjantīti? Na hevaṃ vattabbe...pe... rūpe atthi rūpaṃ vedanā saññā saṅkhārā  viññāṇanti? Na hevaṃ vattabbe...pe... rūpaṃ pañcavokārabhavoti? Na hevaṃ vattabbe...pe....

Rūpadhātu bhavo gati...pe... attabhāvapaṭilābhoti? Āmantā. Rūpaṃ bhavo gati...pe... attabhāvapaṭilābhoti? Na hevaṃ vattabbe...pe... atthi rūpadhātūpagaṃ kammanti? Āmantā. Atthi rūpūpagaṃ kammanti? Na hevaṃ vattabbe...pe... atthi rūpadhātūpagā sattāti? Āmantā. Atthi rūpūpagā sattāti? Na hevaṃ vattabbe...pe....

Rūpadhātuyā sattā jāyanti jīyanti mīyanti cavanti upapajjantīti? Āmantā. Rūpe sattā jāyanti jīyanti mīyanti cavanti upapajjantīti? Na hevaṃ vattabbe...pe... rūpadhātuyā atthi rūpaṃ vedanā saññā saṅkhārā viññāṇanti? Āmantā. Rūpe atthi rūpaṃ vedanā saññā saṅkhārā viññāṇanti? Na hevaṃ vattabbe...pe... rūpadhātu  pañcavokārabhavoti? Āmantā. Rūpaṃ pañcavokārabhavoti? Na hevaṃ vattabbe...pe....

516. Rūpino dhammā rūpadhātu, kāmadhātuyā atthi rūpanti? Āmantā. Sāva kāmadhātu, sā rūpadhātūti? Na hevaṃ vattabbe...pe... sāva kāmadhātu, sā rūpadhātūti? Āmantā. Kāmabhavena samannāgato puggalo dvīhi bhavehi samannāgato hoti - kāmabhavena ca rūpabhavena cāti? Na hevaṃ vattabbe.

Rūpadhātukathā niṭṭhitā.

8. Aṭṭhamavaggo

(78) 6. Arūpadhātukathā

517. Arūpino  dhammā arūpadhātūti? Āmantā. Vedanā bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na  hevaṃ vattabbe...pe... atthi vedanūpagaṃ kammanti? Na hevaṃ vattabbe...pe... atthi vedanūpagā sattāti? Na hevaṃ vattabbe...pe... vedanāya sattā jāyanti jīyanti mīyanti cavanti upapajjantīti? Na hevaṃ vattabbe...pe... vedanāya atthi vedanā saññā saṅkhārā viññāṇanti? Na hevaṃ vattabbe...pe... vedanā catuvokārabhavoti? Na hevaṃ vattabbe...pe....

Arūpadhātu bhavo gati...pe... attabhāvapaṭilābhoti? Āmantā. Vedanā  bhavo gati...pe... attabhāvapaṭilābhoti? Na hevaṃ vattabbe...pe... atthi arūpadhātūpagaṃ kammanti? Āmantā. Atthi vedanūpagaṃ kammanti? Na hevaṃ vattabbe...pe... atthi arūpadhātūpagā sattāti? Āmantā. Atthi vedanūpagā sattāti? Na hevaṃ vattabbe...pe....

Arūpadhātuyā sattā jāyanti jīyanti mīyanti cavanti upapajjantīti? Āmantā. Vedanāya sattā jāyanti jīyanti mīyanti cavanti upapajjantīti? Na hevaṃ vattabbe...pe... arūpadhātuyā atthi vedanā saññā saṅkhārā viññāṇanti? Āmantā. Vedanāya atthi vedanā saññā saṅkhārā viññāṇanti? Na  hevaṃ vattabbe...pe... arūpadhātu catuvokārabhavoti? Āmantā. Vedanā catuvokārabhavoti? Na hevaṃ vattabbe...pe....

518. Arūpino dhammā arūpadhātu, kāmadhātuyā atthi vedanā saññā saṅkhārā viññāṇanti? Āmantā. Sāva kāmadhātu, sā arūpadhātūti? Na hevaṃ vattabbe...pe... sāva kāmadhātu, sā arūpadhātūti? Āmantā. Kāmabhavena samannāgato puggalo dvīhi bhavehi samannāgato hoti - kāmabhavena ca arūpabhavena cāti? Na hevaṃ vattabbe...pe....

Rūpino dhammā rūpadhātu, arūpino dhammā arūpadhātu, kāmadhātuyā atthi rūpaṃ vedanā saññā  saṅkhārā viññāṇanti? Āmantā . Sāva kāmadhātu, sā rūpadhātu, sā arūpadhātūti? Na hevaṃ vattabbe...pe... sāva kāmadhātu, sā rūpadhātu, sā arūpadhātūti? Āmantā. Kāmabhavena samannāgato puggalo tīhi bhavehi samannāgato hoti - kāmabhavena ca rūpabhavena ca arūpabhavena cāti? Na hevaṃ vattabbe...pe....

Arūpadhātukathā niṭṭhitā.

8. Aṭṭhamavaggo

(79) 7. Rūpadhātuyāāyatanakathā

519. Atthi  saḷāyataniko attabhāvo rūpadhātuyāti? Āmantā. Atthi tattha ghānāyatananti? Āmantā. Atthi tattha gandhāyatananti? Na hevaṃ vattabbe...pe... atthi tattha jivhāyatananti? Āmantā . Atthi tattha rasāyatananti? Na hevaṃ vattabbe...pe... atthi tattha kāyāyatananti? Āmantā. Atthi tattha phoṭṭhabbāyatananti? Na hevaṃ vattabbe...pe....

Natthi tattha gandhāyatananti? Āmantā. Natthi tattha ghānāyatananti? Na hevaṃ vattabbe...pe... natthi tattha rasāyatananti? Āmantā. Natthi tattha jivhāyatananti? Na hevaṃ vattabbe...pe... natthi tattha phoṭṭhabbāyatananti? Āmantā . Natthi tattha kāyāyatananti? Na hevaṃ vattabbe...pe....

520. Atthi tattha cakkhāyatanaṃ, atthi rūpāyatananti? Āmantā. Atthi tattha ghānāyatanaṃ, atthi gandhāyatananti? Na hevaṃ vattabbe...pe... atthi tattha cakkhāyatanaṃ, atthi rūpāyatananti? Āmantā. Atthi tattha jivhāyatanaṃ, atthi rasāyatanaṃ...pe... atthi tattha kāyāyatanaṃ, atthi phoṭṭhabbāyatananti? Na hevaṃ vattabbe...pe... atthi tattha sotāyatanaṃ, atthi saddāyatanaṃ...pe... atthi tattha manāyatanaṃ, atthi dhammāyatananti? Āmantā. Atthi tattha ghānāyatanaṃ, atthi gandhāyatananti? Na hevaṃ vattabbe...pe... atthi tattha manāyatanaṃ, atthi dhammāyatananti? Āmantā. Atthi tattha jivhāyatanaṃ, atthi rasāyatananti...pe... atthi tattha kāyāyatanaṃ, atthi phoṭṭhabbāyatananti? Na hevaṃ vattabbe...pe....

Atthi tattha ghānāyatanaṃ, natthi gandhāyatananti? Āmantā . Atthi tattha cakkhāyatanaṃ, natthi rūpāyatananti? Na hevaṃ vattabbe...pe... atthi tattha ghānāyatanaṃ, natthi gandhāyatananti? Āmantā. Atthi tattha sotāyatanaṃ, natthi saddāyatanaṃ...pe... atthi tattha manāyatanaṃ, natthi dhammāyatananti? Na hevaṃ vattabbe...pe... atthi tattha jivhāyatanaṃ, natthi rasāyatanaṃ...pe... atthi tattha kāyāyatanaṃ, natthi phoṭṭhabbāyatananti? Āmantā. Atthi tattha cakkhāyatanaṃ, natthi rūpāyatananti? Na hevaṃ vattabbe...pe... atthi  tattha kāyāyatanaṃ, natthi phoṭṭhabbāyatananti? Āmantā. Atthi tattha sotāyatanaṃ, natthi saddāyatanaṃ ...pe... atthi tattha manāyatanaṃ, natthi dhammāyatananti? Na hevaṃ vattabbe...pe....

521. Atthi tattha cakkhāyatanaṃ atthi rūpāyatanaṃ, tena cakkhunā taṃ rūpaṃ passatīti? Āmantā. Atthi tattha ghānāyatanaṃ atthi gandhāyatanaṃ, tena ghānena taṃ gandhaṃ ghāyatīti? Na hevaṃ vattabbe...pe... atthi tattha cakkhāyatanaṃ atthi rūpāyatanaṃ, tena cakkhunā taṃ rūpaṃ passatīti? Āmantā. Atthi tattha jivhāyatanaṃ atthi rasāyatanaṃ, tāya jivhāya taṃ rasaṃ sāyati...pe... atthi tattha kāyāyatanaṃ atthi phoṭṭhabbāyatanaṃ, tena kāyena taṃ phoṭṭhabbaṃ phusatīti? Na hevaṃ vattabbe...pe....

Atthi tattha sotāyatanaṃ atthi saddāyatanaṃ...pe... atthi  tattha manāyatanaṃ atthi dhammāyatanaṃ, tena manena taṃ dhammaṃ vijānātīti? Āmantā. Atthi tattha ghānāyatanaṃ atthi gandhāyatanaṃ, tena ghānena taṃ gandhaṃ ghāyatīti? Na hevaṃ vattabbe...pe... atthi tattha manāyatanaṃ atthi dhammāyatanaṃ, tena manena taṃ dhammaṃ vijānātīti? Āmantā. Atthi tattha jivhāyatanaṃ atthi rasāyatanaṃ...pe... atthi tattha kāyāyatanaṃ atthi phoṭṭhabbāyatanaṃ, tena kāyena taṃ phoṭṭhabbaṃ phusatīti? Na hevaṃ vattabbe...pe....

Atthi  tattha ghānāyatanaṃ atthi gandhāyatanaṃ, na ca tena ghānena taṃ gandhaṃ ghāyatīti? Āmantā. Atthi tattha cakkhāyatanaṃ atthi rūpāyatanaṃ, na ca tena cakkhunā taṃ rūpaṃ passatīti? Na  hevaṃ vattabbe...pe... atthi tattha ghānāyatanaṃ atthi gandhāyatanaṃ, na ca tena ghānena taṃ gandhaṃ ghāyatīti? Āmantā. Atthi tattha sotāyatanaṃ atthi saddāyatanaṃ...pe... atthi tattha manāyatanaṃ atthi dhammāyatanaṃ, na ca tena manena taṃ dhammaṃ vijānātīti? Na hevaṃ vattabbe...pe....

Atthi tattha jivhāyatanaṃ atthi rasāyatanaṃ...pe... atthi tattha kāyāyatanaṃ atthi phoṭṭhabbāyatanaṃ, na ca tena kāyena taṃ phoṭṭhabbaṃ phusatīti? Āmantā. Atthi  tattha sotāyatanaṃ atthi saddāyatanaṃ...pe... atthi tattha manāyatanaṃ atthi dhammāyatanaṃ, na ca tena manena taṃ dhammaṃ vijānātīti? Na hevaṃ vattabbe...pe....

522. Atthi  tattha ghānāyatanaṃ atthi gandhāyatanaṃ, tena ghānena taṃ gandhaṃ ghāyatīti? Āmantā. Atthi tattha mūlagandho sāragandho tacagandho pattagandho pupphagandho phalagandho āmagandho vissagandho sugandho duggandhoti? Na hevaṃ vattabbe...pe....

Atthi tattha jivhāyatanaṃ atthi rasāyatanaṃ, tāya jivhāya taṃ rasaṃ sāyatīti? Āmantā. Atthi tattha mūlaraso khandharaso tacaraso pattaraso puppharaso phalaraso ambilaṃ madhuraṃ tittakaṃ kaṭukaṃ loṇiyaṃ khāriyaṃ lambilaṃ kasāvo sādu asādūti? Na  hevaṃ vattabbe...pe....

Atthi tattha kāyāyatanaṃ atthi phoṭṭhabbāyatanaṃ, tena kāyena taṃ phoṭṭhabbaṃ phusatīti? Āmantā. Atthi tattha kakkhaḷaṃ mudukaṃ saṇhaṃ pharusaṃ sukhasamphassaṃ dukkhasamphassaṃ garukaṃ lahukanti? Na hevaṃ vattabbe...pe....

523. Na vattabbaṃ - ‘‘saḷāyataniko attabhāvo rūpadhātuyā’’ti? Āmantā. Nanu atthi tattha ghānanimittaṃ jivhānimittaṃ kāyanimittanti? Āmantā. Hañci atthi tattha ghānanimittaṃ  jivhānimittaṃ kāyanimittaṃ, tena  vata re vattabbe - ‘‘saḷāyataniko attabhāvo rūpadhātuyā’’ti.

Rūpadhātuyā āyatanakathā niṭṭhitā.

8. Aṭṭhamavaggo

(80) 8. Arūpe rūpakathā

524. Atthi rūpaṃ arūpesūti? Āmantā. Rūpabhavo rūpagati rūpasattāvāso rūpasaṃsāro rūpayoni rūpattabhāvapaṭilābhoti? Na hevaṃ vattabbe...pe... nanu arūpabhavo arūpagati arūpasattāvāso arūpasaṃsāro arūpayoni arūpattabhāvapaṭilābhoti? Āmantā. Hañci arūpabhavo...pe... arūpattabhāvapaṭilābho, no ca vata re vattabbe - ‘‘atthi rūpaṃ arūpesū’’ti.

Atthi rūpaṃ arūpesūti? Āmantā. Pañcavokārabhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na  hevaṃ  vattabbe...pe... nanu catuvokārabhavo...pe... attabhāvapaṭilābhoti? Āmantā. Hañci catuvokārabhavo gati...pe... attabhāvapaṭilābho, no ca vata re vattabbe - ‘‘atthi rūpaṃ arūpesū’’ti.

525. Atthi rūpaṃ rūpadhātuyā, so ca rūpabhavo rūpagati rūpasattāvāso rūpasaṃsāro rūpayoni rūpattabhāvapaṭilābhoti? Āmantā. Atthi rūpaṃ arūpesu, so ca rūpabhavo rūpagati...pe... rūpattabhāvapaṭilābhoti? Na hevaṃ vattabbe...pe... atthi rūpaṃ rūpadhātuyā, so ca pañcavokārabhavo gati...pe... attabhāvapaṭilābhoti? Āmantā . Atthi rūpaṃ arūpesu, so ca pañcavokārabhavo gati...pe... attabhāvapaṭilābhoti? Na hevaṃ vattabbe...pe.... Atthi rūpaṃ arūpesu, so ca  arūpabhavo arūpagati arūpasattāvāso arūpasaṃsāro arūpayoni arūpattabhāvapaṭilābhoti? Āmantā. Atthi rūpaṃ rūpadhātuyā <code>arūpadhātuyā (sabbattha)</code>, so ca arūpabhavo arūpagati...pe... arūpattabhāvapaṭilābhoti? Na hevaṃ vattabbe...pe... atthi rūpaṃ arūpesu, so ca catuvokārabhavo gati...pe... attabhāvapaṭilābhoti? Āmantā. Atthi rūpaṃ rūpadhātuyā <code>arūpadhātuyā (sabbattha)</code>, so ca catuvokārabhavo gati...pe... attabhāvapaṭilābhoti? Na hevaṃ vattabbe...pe....

526. Atthi rūpaṃ arūpesūti? Āmantā. Nanu rūpānaṃ nissaraṇaṃ arūpaṃ <code>itivu. 72; a. ni. 5.200; dī. ni. 3.321</code> vuttaṃ bhagavatāti? Āmantā. Hañci rūpānaṃ nissaraṇaṃ arūpaṃ <code>itivu. 72; a. ni. 5.200; dī. ni. 3.321</code> vuttaṃ bhagavatā, no ca vata re vattabbe - ‘‘atthi rūpaṃ arūpesū’’ti.

Rūpānaṃ nissaraṇaṃ arūpaṃ vuttaṃ bhagavatā, atthi rūpaṃ arūpesūti? Āmantā . Kāmānaṃ nissaraṇaṃ nekkhammaṃ vuttaṃ bhagavatā, atthi nekkhammesu kāmā, atthi anāsavesu āsavā, atthi apariyāpannesu pariyāpannāti? Na hevaṃ vattabbe...pe....

Arūpe rūpakathā niṭṭhitā.

8. Aṭṭhamavaggo

(81) 9. Rūpaṃ kammantikathā

527. Kusalena  cittena samuṭṭhitaṃ kāyakammaṃ rūpaṃ kusalanti? Āmantā. Sārammaṇaṃ, atthi tassa āvaṭṭanā ābhogo samannāhāro manasikāro cetanā patthanā paṇidhīti? Na hevaṃ vattabbe...pe... nanu anārammaṇaṃ, natthi tassa āvaṭṭanā ābhogo samannāhāro manasikāro cetanā patthanā paṇidhīti? Āmantā. Hañci anārammaṇaṃ, natthi tassa āvaṭṭanā...pe... paṇidhīti, no ca vata re vattabbe - ‘‘kusalena cittena samuṭṭhitaṃ kāyakammaṃ rūpaṃ kusala’’nti.

Kusalena  cittena samuṭṭhito phasso kusalo sārammaṇo, atthi tassa āvaṭṭanā...pe... paṇidhīti? Āmantā. Kusalena cittena samuṭṭhitaṃ kāyakammaṃ rūpaṃ kusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe... kusalena cittena samuṭṭhitā vedanā...pe... saññā... cetanā... saddhā... vīriyaṃ... sati... samādhi...pe... paññā kusalā sārammaṇā, atthi tāya āvaṭṭanā...pe... paṇidhīti? Āmantā. Kusalena  cittena samuṭṭhitaṃ kāyakammaṃ rūpaṃ kusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe....

Kusalena cittena samuṭṭhitaṃ kāyakammaṃ rūpaṃ kusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Kusalena  cittena samuṭṭhito phasso kusalo anārammaṇo, natthi tassa āvaṭṭanā...pe... paṇidhīti? Na hevaṃ vattabbe...pe... kusalena cittena samuṭṭhitaṃ kāyakammaṃ rūpaṃ kusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Kusalena cittena samuṭṭhitā vedanā...pe... saññā... cetanā... saddhā... vīriyaṃ... sati... samādhi...pe... paññā kusalā anārammaṇā, natthi tāya āvaṭṭanā...pe... paṇidhīti? Na hevaṃ vattabbe...pe....

528. Kusalena cittena samuṭṭhitaṃ kāyakammaṃ rūpaṃ kusalanti? Āmantā. Yaṃ kiñci kusalena cittena samuṭṭhitaṃ rūpaṃ sabbaṃ taṃ kusalanti? Na hevaṃ vattabbe...pe....

Kusalena  cittena samuṭṭhitaṃ kāyakammaṃ rūpaṃ kusalanti? Āmantā. Kusalena cittena samuṭṭhitaṃ rūpāyatanaṃ kusalanti? Na hevaṃ vattabbe...pe... kusalena cittena samuṭṭhitaṃ kāyakammaṃ rūpaṃ kusalanti? Āmantā. Kusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu ... āpodhātu... tejodhātu...pe... vāyodhātu kusalāti? Na hevaṃ vattabbe...pe....

Kusalena cittena samuṭṭhitaṃ rūpāyatanaṃ abyākatanti? Āmantā. Kusalena cittena samuṭṭhitaṃ kāyakammaṃ rūpaṃ abyākatanti? Na hevaṃ vattabbe...pe... kusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu  ... tejodhātu  ...pe... vāyodhātu abyākatāti? Āmantā. Kusalena cittena samuṭṭhitaṃ kāyakammaṃ rūpaṃ abyākatanti? Na hevaṃ vattabbe...pe....

529. Kusalena cittena samuṭṭhitaṃ kāyakammaṃ rūpaṃ anārammaṇaṃ kusalanti? Āmantā. Kusalena cittena samuṭṭhitaṃ rūpāyatanaṃ anārammaṇaṃ kusalanti? Na hevaṃ vattabbe...pe... kusalena cittena samuṭṭhitaṃ kāyakammaṃ rūpaṃ anārammaṇaṃ kusalanti? Āmantā. Kusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu anārammaṇā kusalāti? Na hevaṃ vattabbe...pe....

Kusalena cittena samuṭṭhitaṃ rūpāyatanaṃ anārammaṇaṃ abyākatanti? Āmantā. Kusalena cittena samuṭṭhitaṃ kāyakammaṃ rūpaṃ anārammaṇaṃ abyākatanti? Na hevaṃ vattabbe...pe... kusalena cittena samuṭṭhitaṃ saddāyatanaṃ...pe... gandhāyatanaṃ ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu anārammaṇā abyākatāti? Āmantā. Kusalena cittena samuṭṭhitaṃ kāyakammaṃ rūpaṃ anārammaṇaṃ abyākatanti? Na hevaṃ vattabbe...pe....

530. Kusalena cittena samuṭṭhitaṃ kāyakammaṃ rūpaṃ phassavippayuttaṃ kusalanti? Āmantā. Kusalena cittena samuṭṭhitaṃ rūpāyatanaṃ phassavippayuttaṃ kusalanti? Na hevaṃ vattabbe...pe... kusalena cittena samuṭṭhitaṃ kāyakammaṃ rūpaṃ phassavippayuttaṃ  kusalanti? Āmantā. Kusalena  cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu phassavippayuttā kusalāti? Na hevaṃ vattabbe...pe....

Kusalena cittena samuṭṭhitaṃ rūpāyatanaṃ phassavippayuttaṃ abyākatanti? Āmantā. Kusalena cittena samuṭṭhitaṃ kāyakammaṃ rūpaṃ phassavippayuttaṃ abyākatanti? Na hevaṃ vattabbe...pe... kusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu phassavippayuttā abyākatāti ? Āmantā. Kusalena cittena samuṭṭhitaṃ kāyakammaṃ rūpaṃ phassavippayuttaṃ abyākatanti? Na hevaṃ vattabbe...pe....

531. Kusalena cittena samuṭṭhitaṃ kāyakammaṃ rūpaṃ anārammaṇaṃ phassavippayuttaṃ kusalanti? Āmantā. Kusalena  cittena samuṭṭhitaṃ rūpāyatanaṃ anārammaṇaṃ phassavippayuttaṃ kusalanti? Na hevaṃ vattabbe...pe... kusalena cittena samuṭṭhitaṃ kāyakammaṃ rūpaṃ anārammaṇaṃ phassavippayuttaṃ kusalanti? Āmantā. Kusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu anārammaṇā phassavippayuttā kusalāti? Na hevaṃ vattabbe...pe....

Kusalena cittena samuṭṭhitaṃ rūpāyatanaṃ anārammaṇaṃ phassavippayuttaṃ abyākatanti? Āmantā. Kusalena cittena samuṭṭhitaṃ kāyakammaṃ  rūpaṃ anārammaṇaṃ phassavippayuttaṃ abyākatanti? Na hevaṃ vattabbe...pe... kusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu anārammaṇā phassavippayuttā abyākatāti? Āmantā. Kusalena cittena samuṭṭhitaṃ kāyakammaṃ rūpaṃ anārammaṇaṃ phassavippayuttaṃ abyākatanti? Na hevaṃ vattabbe...pe....

532. Kusalena cittena samuṭṭhitaṃ vacīkammaṃ rūpaṃ kusalanti? Āmantā. Sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe... nanu anārammaṇaṃ , natthi tassa āvaṭṭanā...pe... paṇidhīti? Āmantā. Hañci anārammaṇaṃ, natthi tassa āvaṭṭanā...pe... paṇidhi; no ca vata re vattabbe - ‘‘kusalena cittena samuṭṭhitaṃ vacīkammaṃ rūpaṃ kusala’’nti.

Kusalena  cittena samuṭṭhito phasso kusalo sārammaṇo, atthi tassa āvaṭṭanā...pe... paṇidhīti? Āmantā. Kusalena cittena samuṭṭhitaṃ vacīkammaṃ rūpaṃ kusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe... kusalena cittena samuṭṭhitā vedanā...pe... saññā... cetanā... saddhā... vīriyaṃ... sati... samādhi...pe... paññā kusalā sārammaṇā, atthi tāya āvaṭṭanā...pe... paṇidhīti? Āmantā. Kusalena cittena samuṭṭhitaṃ  vacīkammaṃ rūpaṃ kusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe....

Kusalena  cittena samuṭṭhitaṃ vacīkammaṃ rūpaṃ kusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Kusalena cittena samuṭṭhito phasso kusalo anārammaṇo, natthi tassa āvaṭṭanā...pe... paṇidhīti? Na hevaṃ vattabbe...pe... kusalena cittena samuṭṭhitaṃ vacīkammaṃ rūpaṃ kusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Kusalena cittena samuṭṭhitā vedanā...pe... saññā... cetanā... saddhā... vīriyaṃ... sati... samādhi...pe... paññā kusalā anārammaṇā, natthi tāya āvaṭṭanā...pe... paṇidhīti? Na hevaṃ vattabbe...pe....

Kusalena cittena samuṭṭhitaṃ vacīkammaṃ rūpaṃ kusalanti? Āmantā. Yaṃ kiñci kusalena cittena samuṭṭhitaṃ rūpaṃ sabbaṃ taṃ kusalanti? Na hevaṃ vattabbe...pe... yathā kāyakammaṃ tathā vacīkammanti.

533. Akusalena cittena samuṭṭhitaṃ kāyakammaṃ rūpaṃ akusalanti? Āmantā . Sārammaṇaṃ, atthi tassa āvaṭṭanā ābhogo samannāhāro manasikāro cetanā patthanā paṇidhīti? Na hevaṃ vattabbe...pe... nanu anārammaṇaṃ, natthi tassa āvaṭṭanā ābhogo samannāhāro manasikāro cetanā patthanā paṇidhīti? Āmantā. Hañci anārammaṇaṃ, natthi tassa āvaṭṭanā ābhogo samannāhāro manasikāro cetanā patthanā paṇidhi; no ca vata re vattabbe - ‘‘akusalena cittena samuṭṭhitaṃ kāyakammaṃ rūpaṃ akusala’’nti.

Akusalena  cittena samuṭṭhito phasso akusalo sārammaṇo, atthi tassa āvaṭṭanā...pe... paṇidhīti? Āmantā. Akusalena cittena samuṭṭhitaṃ kāyakammaṃ rūpaṃ akusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe... akusalena cittena samuṭṭhitā vedanā...pe... saññā... cetanā... rāgo... doso... moho... māno... diṭṭhi... vicikicchā... thinaṃ... uddhaccaṃ... ahirikaṃ...pe... anottappaṃ akusalaṃ sārammaṇaṃ, atthi tassa āvaṭṭanā...pe... paṇidhīti? Āmantā. Akusalena cittena samuṭṭhitaṃ kāyakammaṃ  rūpaṃ akusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe....

Akusalena cittena samuṭṭhitaṃ kāyakammaṃ rūpaṃ akusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Akusalena cittena samuṭṭhito phasso akusalo anārammaṇo, natthi tassa āvaṭṭanā...pe... paṇidhīti? Na hevaṃ vattabbe...pe... akusalena cittena samuṭṭhitaṃ kāyakammaṃ rūpaṃ akusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Akusalena  cittena samuṭṭhitā vedanā...pe... saññā... cetanā... rāgo... doso... moho... māno... diṭṭhi... vicikicchā... thinaṃ... uddhaccaṃ... ahirikaṃ...pe... anottappaṃ akusalaṃ anārammaṇaṃ, natthi tassa āvaṭṭanā...pe... paṇidhīti? Na hevaṃ vattabbe...pe....

Akusalena cittena samuṭṭhitaṃ kāyakammaṃ rūpaṃ akusalanti? Āmantā . Yaṃ kiñci akusalena cittena samuṭṭhitaṃ rūpaṃ sabbaṃ taṃ akusalanti? Na hevaṃ vattabbe...pe....

534. Akusalena cittena samuṭṭhitaṃ vacīkammaṃ rūpaṃ akusalanti? Āmantā. Sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe... nanu anārammaṇaṃ, natthi tassa āvaṭṭanā...pe... paṇidhīti? Āmantā. Hañci anārammaṇaṃ, natthi tassa āvaṭṭanā...pe... paṇidhi; no ca vata re vattabbe - ‘‘akusalena cittena samuṭṭhitaṃ vacīkammaṃ rūpaṃ akusala’’nti.

Akusalena cittena samuṭṭhito phasso akusalo sārammaṇo, atthi tassa āvaṭṭanā...pe... paṇidhīti? Āmantā. Akusalena cittena samuṭṭhitaṃ vacīkammaṃ rūpaṃ akusalaṃ sārammaṇaṃ, atthi tassa āvaṭṭanā...pe... paṇidhīti? Na hevaṃ vattabbe...pe... akusalena cittena samuṭṭhitā vedanā...pe... saññā ... cetanā... rāgo... doso... moho... māno... diṭṭhi... vicikicchā... thinaṃ... uddhaccaṃ... ahirikaṃ...pe... anottappaṃ akusalaṃ sārammaṇaṃ, atthi tassa āvaṭṭanā...pe... paṇidhīti? Āmantā. Akusalena cittena samuṭṭhitaṃ vacīkammaṃ  rūpaṃ akusalaṃ sārammaṇaṃ, atthi tassa āvaṭṭanā...pe... paṇidhīti? Na  hevaṃ vattabbe...pe....

Akusalena cittena samuṭṭhitaṃ vacīkammaṃ rūpaṃ akusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Akusalena  cittena samuṭṭhito phasso akusalo anārammaṇo, natthi tassa āvaṭṭanā...pe... paṇidhīti? Na hevaṃ vattabbe...pe... akusalena cittena samuṭṭhitaṃ vacīkammaṃ rūpaṃ akusalaṃ anārammaṇaṃ, natthi tassa āvaṭṭanā...pe... paṇidhīti? Āmantā. Akusalena cittena samuṭṭhitā vedanā...pe... saññā... cetanā... rāgo... doso... moho... māno... diṭṭhi... vicikicchā... thinaṃ... uddhaccaṃ... ahirikaṃ...pe... anottappaṃ akusalaṃ anārammaṇaṃ, natthi tassa āvaṭṭanā...pe... paṇidhīti? Na hevaṃ vattabbe...pe....

Akusalena cittena samuṭṭhitaṃ vacīkammaṃ rūpaṃ akusalanti? Āmantā. Yaṃ kiñci akusalena cittena samuṭṭhitaṃ rūpaṃ sabbaṃ taṃ akusalanti? Na hevaṃ vattabbe...pe....

535. Akusalena cittena samuṭṭhitaṃ vacīkammaṃ rūpaṃ akusalanti? Āmantā. Akusalena cittena samuṭṭhitaṃ rūpāyatanaṃ akusalanti? Na hevaṃ vattabbe...pe... akusalena cittena samuṭṭhitaṃ vacīkammaṃ rūpaṃ akusalanti? Āmantā. Akusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu asuci assu lohitaṃ sedo akusaloti? Na hevaṃ vattabbe...pe....

Akusalena cittena samuṭṭhitaṃ rūpāyatanaṃ abyākatanti? Āmantā . Akusalena cittena samuṭṭhitaṃ vacīkammaṃ rūpaṃ abyākatanti ? Na hevaṃ vattabbe...pe... akusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu asuci assu lohitaṃ sedo abyākatoti? Āmantā. Akusalena cittena samuṭṭhitaṃ vacīkammaṃ rūpaṃ abyākatanti? Na hevaṃ vattabbe...pe....

536. Akusalena  cittena samuṭṭhitaṃ vacīkammaṃ rūpaṃ anārammaṇaṃ akusalanti? Āmantā. Akusalena cittena samuṭṭhitaṃ rūpāyatanaṃ anārammaṇaṃ akusalanti? Na hevaṃ vattabbe...pe... akusalena cittena samuṭṭhitaṃ vacīkammaṃ rūpaṃ anārammaṇaṃ akusalanti? Āmantā. Akusalena cittena samuṭṭhitaṃ saddāyatanaṃ...pe... gandhāyatanaṃ...pe... rasāyatanaṃ...pe... phoṭṭhabbāyatanaṃ... pathavīdhātu... āpodhātu... tejodhātu...pe... vāyodhātu asuci assu lohitaṃ sedo anārammaṇo akusaloti? Na hevaṃ vattabbe...pe....

Akusalena cittena samuṭṭhitaṃ rūpāyatanaṃ anārammaṇaṃ abyākatanti? Āmantā. Akusalena cittena samuṭṭhitaṃ vacīkammaṃ rūpaṃ anārammaṇaṃ abyākatanti? Na hevaṃ vattabbe...pe... akusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ...pe... pathavīdhātu... āpodhātu... tejodhātu...pe... vāyodhātu asuci assu lohitaṃ sedo anārammaṇo abyākatoti? Āmantā. Akusalena cittena samuṭṭhitaṃ vacīkammaṃ rūpaṃ anārammaṇaṃ abyākatanti? Na  hevaṃ  vattabbe...pe....

537. Akusalena cittena samuṭṭhitaṃ vacīkammaṃ rūpaṃ phassavippayuttaṃ akusalanti? Āmantā. Akusalena cittena samuṭṭhitaṃ rūpāyatanaṃ phassavippayuttaṃ akusalanti? Na hevaṃ vattabbe...pe... akusalena cittena samuṭṭhitaṃ vacīkammaṃ rūpaṃ phassavippayuttaṃ akusalanti? Āmantā. Akusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ... pathavīdhātu... āpodhātu... tejodhātu...pe... vāyodhātu asuci assu lohitaṃ sedo phassavippayutto akusaloti? Na hevaṃ vattabbe...pe....

Akusalena cittena samuṭṭhitaṃ rūpāyatanaṃ phassavippayuttaṃ abyākatanti? Āmantā. Akusalena cittena samuṭṭhitaṃ vacīkammaṃ rūpaṃ anārammaṇaṃ phassavippayuttaṃ abyākatanti? Na hevaṃ vattabbe...pe... akusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ... pathavīdhātu... āpodhātu... tejodhātu...pe... vāyodhātu asuci assu lohitaṃ sedo anārammaṇo phassavippayutto abyākatoti? Āmantā. Akusalena cittena samuṭṭhitaṃ vacīkammaṃ rūpaṃ anārammaṇaṃ phassavippayuttaṃ abyākatanti? Na hevaṃ vattabbe...pe....

Akusalena  cittena samuṭṭhitaṃ vacīkammaṃ rūpaṃ anārammaṇaṃ phassavippayuttaṃ akusalanti? Āmantā. Akusalena cittena samuṭṭhitaṃ rūpāyatanaṃ anārammaṇaṃ phassavippayuttaṃ akusalanti? Na hevaṃ vattabbe...pe... akusalena  cittena samuṭṭhitaṃ vacīkammaṃ rūpaṃ anārammaṇaṃ phassavippayuttaṃ akusalanti? Āmantā. Akusalena  cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ... pathavīdhātu... āpodhātu... tejodhātu...pe... vāyodhātu asuci assu lohitaṃ sedo anārammaṇo phassavippayutto akusaloti? Na hevaṃ vattabbe...pe....

Akusalena cittena samuṭṭhitaṃ rūpāyatanaṃ anārammaṇaṃ phassavippayuttaṃ abyākatanti? Āmantā. Akusalena cittena samuṭṭhitaṃ vacīkammaṃ rūpaṃ anārammaṇaṃ phassavippayuttaṃ abyākatanti? Na hevaṃ vattabbe...pe... akusalena cittena samuṭṭhitaṃ saddāyatanaṃ...pe... gandhāyatanaṃ... rasāyatanaṃ... phoṭṭhabbāyatanaṃ... pathavīdhātu... āpodhātu... tejodhātu...pe... vāyodhātu asuci assu lohitaṃ sedo anārammaṇo phassavippayutto abyākatoti? Āmantā. Akusalena cittena samuṭṭhitaṃ vacīkammaṃ rūpaṃ anārammaṇaṃ phassavippayuttaṃ abyākatanti? Na hevaṃ vattabbe...pe....

538. Na vattabbaṃ - ‘‘rūpaṃ kusalampi akusalampī’’ti? Āmantā. Nanu kāyakammaṃ vacīkammaṃ kusalampi akusalampīti? Āmantā. Hañci kāyakammaṃ vacīkammaṃ kusalampi akusalampi, tena vata re vattabbe - ‘‘rūpaṃ kusalampi akusalampī’’ti.

Rūpaṃ kusalampi akusalampīti? Āmantā. Cakkhāyatanaṃ kusalampi  akusalampīti? Na hevaṃ vattabbe...pe... rūpaṃ kusalampi akusalampīti? Āmantā. Sotāyatanaṃ...pe... ghānāyatanaṃ... jivhāyatanaṃ... kāyāyatanaṃ... rūpāyatanaṃ... saddāyatanaṃ... gandhāyatanaṃ... rasāyatanaṃ ... phoṭṭhabbāyatanaṃ... pathavīdhātu... āpodhātu... tejodhātu...pe... vāyodhātu asuci assu lohitaṃ sedo kusalopi akusalopīti? Na hevaṃ vattabbe...pe....

Kāyo rūpaṃ, kāyakammaṃ rūpanti? Āmantā. Mano rūpaṃ, manokammaṃ rūpanti? Na hevaṃ vattabbe  ...pe... mano arūpaṃ, manokammaṃ arūpanti? Āmantā. Kāyo arūpaṃ, kāyakammaṃ arūpanti? Na hevaṃ vattabbe...pe....

Kāyo  rūpanti, kāyakammaṃ rūpanti? Āmantā. Cakkhāyatanaṃ rūpanti, cakkhuviññāṇaṃ rūpanti? Na hevaṃ vattabbe...pe... kāyo rūpanti, kāyakammaṃ rūpanti? Āmantā. Sotāyatanaṃ rūpanti, sotaviññāṇaṃ rūpanti? Na hevaṃ vattabbe...pe... kāyo rūpanti, kāyakammaṃ rūpanti? Āmantā. Ghānāyatanaṃ rūpanti, ghānaviññāṇaṃ rūpanti? Na hevaṃ vattabbe...pe... kāyo rūpanti, kāyakammaṃ rūpanti? Āmantā. Jivhāyatanaṃ rūpanti, jivhāviññāṇaṃ rūpanti ? Na hevaṃ vattabbe...pe... kāyo rūpanti, kāyakammaṃ rūpanti? Āmantā. Kāyāyatanaṃ  rūpanti, kāyaviññāṇaṃ rūpanti? Na hevaṃ vattabbe...pe....

539. Rūpaṃ kammanti? Āmantā. Nanu vuttaṃ bhagavatā - ‘‘cetanāhaṃ, bhikkhave, kammaṃ vadāmi; cetayitvā kammaṃ karoti kāyena vācāya manasā’’ti <code>a. ni. 6.63 nibbedhikasutte</code>! Attheva suttantoti? Āmantā. Tena hi na vattabbaṃ - ‘‘rūpaṃ kamma’’nti.

Rūpaṃ kammanti? Āmantā. Nanu vuttaṃ bhagavatā - ‘‘kāye vā, ānanda <code>hānanda (saṃ. ni. 2.25)</code>, sati kāyasañcetanāhetu uppajjati ajjhattaṃ sukhadukkhaṃ; vācāya vā, ānanda <code>hānanda (saṃ. ni. 2.25)</code>, sati vacīsañcetanāhetu uppajjati ajjhattaṃ sukhadukkhaṃ; mane vā, ānanda <code>hānanda (saṃ. ni. 2.25)</code>, sati manosañcetanāhetu uppajjati ajjhattaṃ sukhadukkha’’nti <code>saṃ. ni. 2.25; a. ni. 4.171</code>! Attheva suttantoti? Āmantā. Tena hi na vattabbaṃ - ‘‘rūpaṃ kamma’’nti.

Rūpaṃ kammanti? Āmantā. Nanu vuttaṃ bhagavatā - ‘‘tividhā, bhikkhave, kāyasañcetanā akusalaṃ kāyakammaṃ dukkhudrayaṃ dukkhavipākaṃ; catubbidhā, bhikkhave, vacīsañcetanā akusalaṃ vacīkammaṃ dukkhudrayaṃ dukkhavipākaṃ; tividhā, bhikkhave, manosañcetanā akusalaṃ manokammaṃ dukkhudrayaṃ dukkhavipākaṃ; tividhā, bhikkhave, kāyasañcetanā kusalaṃ kāyakammaṃ sukhudrayaṃ sukhavipākaṃ; catubbidhā, bhikkhave, vacīsañcetanā kusalaṃ vacīkammaṃ sukhudrayaṃ sukhavipākaṃ; tividhā , bhikkhave, manosañcetanā kusalaṃ manokammaṃ sukhudrayaṃ sukhavipāka’’nti <code>a. ni. 10.217 thokaṃ pana visadisaṃ</code>! Attheva suttantoti? Āmantā. Tena  hi na vattabbaṃ - ‘‘rūpaṃ kamma’’nti.

Rūpaṃ  kammanti? Āmantā. Nanu vuttaṃ bhagavatā - ‘‘sacāyaṃ, ānanda, samiddhi moghapuriso pāṭaliputtassa <code>potaliputtassa (ma. ni. 3.300)</code> paribbājakassa evaṃ puṭṭho evaṃ byākareyya - ‘sañcetaniyaṃ , āvuso pāṭaliputta, kammaṃ katvā kāyena vācāya manasā sukhavedaniyaṃ sukhaṃ so vedayati; sañcetaniyaṃ, āvuso pāṭaliputta, kammaṃ katvā kāyena vācāya manasā dukkhavedaniyaṃ dukkhaṃ so vedayati; sañcetaniyaṃ, āvuso pāṭaliputta, kammaṃ katvā kāyena vācāya manasā adukkhamasukhavedaniyaṃ adukkhamasukhaṃ so vedayatī’ti, evaṃ byākaramāno kho, ānanda, samiddhi moghapuriso pāṭaliputtassa paribbājakassa sammā byākaramāno byākareyyā’’ti <code>ma. ni. 3.300</code>! Attheva suttantoti? Āmantā. Tena hi na vattabbaṃ - ‘‘rūpaṃ kamma’’nti.

Rūpaṃ kammantikathā niṭṭhitā.

8. Aṭṭhamavaggo

(82) 10. Jīvitindriyakathā

540. Natthi rūpajīvitindriyanti? Āmantā. Natthi rūpīnaṃ dhammānaṃ āyu ṭhiti yapanā yāpanā iriyanā vattanā pālanāti? Na hevaṃ vattabbe...pe... atthi rūpīnaṃ dhammānaṃ āyu ṭhiti yapanā yāpanā  iriyanā vattanā pālanāti? Āmantā. Hañci atthi rūpīnaṃ dhammānaṃ āyu ṭhiti yapanā yāpanā iriyanā vattanā pālanā, no ca vata re vattabbe - ‘‘natthi rūpajīvitindriya’’nti.

Atthi  arūpīnaṃ dhammānaṃ āyu ṭhiti yapanā yāpanā iriyanā vattanā pālanā, atthi arūpajīvitindriyanti? Āmantā. Atthi rūpīnaṃ dhammānaṃ āyu ṭhiti yapanā yāpanā iriyanā vattanā pālanā, atthi rūpajīvitindriyanti? Na hevaṃ vattabbe...pe... atthi rūpīnaṃ dhammānaṃ āyu ṭhiti yapanā yāpanā iriyanā vattanā pālanā, natthi rūpajīvitindriyanti? Āmantā . Atthi arūpīnaṃ dhammānaṃ āyu ṭhiti yapanā yāpanā iriyanā vattanā pālanā, natthi arūpajīvitindriyanti? Na hevaṃ vattabbe...pe....

Arūpīnaṃ dhammānaṃ āyu arūpajīvitindriyanti? Āmantā. Rūpīnaṃ dhammānaṃ āyu rūpajīvitindriyanti? Na hevaṃ vattabbe...pe... rūpīnaṃ dhammānaṃ āyu na vattabbaṃ - ‘‘rūpajīvitindriya’’nti? Āmantā. Arūpīnaṃ dhammānaṃ āyu na vattabbaṃ - ‘‘arūpajīvitindriya’’nti? Na hevaṃ vattabbe...pe....

541. Rūpīnaṃ  dhammānaṃ āyu arūpajīvitindriyanti? Āmantā. Arūpīnaṃ dhammānaṃ āyu rūpajīvitindriyanti? Na hevaṃ vattabbe...pe....

Arūpīnaṃ dhammānaṃ āyu na vattabbaṃ - ‘‘rūpajīvitindriya’’nti? Āmantā. Rūpīnaṃ dhammānaṃ āyu na vattabbaṃ - ‘‘arūpajīvitindriya’’nti? Na  hevaṃ vattabbe...pe....

Rūpīnañca arūpīnañca dhammānaṃ āyu arūpajīvitindriyanti? Āmantā. Rūpīnañca arūpīnañca dhammānaṃ āyu rūpajīvitindriyanti? Na  hevaṃ vattabbe...pe....

Rūpīnañca arūpīnañca dhammānaṃ āyu na vattabbaṃ - ‘‘rūpajīvitindriya’’nti? Āmantā. Rūpīnañca arūpīnañca dhammānaṃ āyu na vattabbaṃ - ‘‘arūpajīvitindriya’’nti? Na hevaṃ vattabbe...pe... natthi rūpajīvitindriyanti? Āmantā. Nirodhaṃ samāpannassa natthi jīvitindriyanti? Na hevaṃ vattabbe...pe....

542. Nirodhaṃ samāpannassa atthi jīvitindriyanti? Āmantā. Hañci nirodhaṃ samāpannassa atthi jīvitindriyaṃ, no ca vata re vattabbe - ‘‘natthi rūpajīvitindriya’’nti.

Nirodhaṃ samāpannassa atthi jīvitindriyanti? Āmantā. Katamakkhandhapariyāpannanti? Saṅkhārakkhandhapariyāpannanti. Nirodhaṃ samāpannassa atthi saṅkhārakkhandhoti? Na hevaṃ vattabbe...pe....

Nirodhaṃ  samāpannassa atthi saṅkhārakkhandhoti? Āmantā. Nirodhaṃ samāpannassa atthi vedanākkhandho...pe... saññākkhandho...pe... viññāṇakkhandhoti? Na hevaṃ vattabbe...pe....

Nirodhaṃ samāpannassa atthi vedanākkhandho...pe... saññākkhandho...pe... viññāṇakkhandhoti? Āmantā. Na nirodhaṃ  samāpannoti? Na hevaṃ vattabbe...pe....

543. Natthi rūpajīvitindriyanti? Āmantā. Asaññasattānaṃ natthi jīvitindriyanti? Na hevaṃ vattabbe...pe....

Asaññasattānaṃ atthi jīvitindriyanti? Āmantā. Hañci  asaññasattānaṃ atthi jīvitindriyaṃ, no ca vata re vattabbe - ‘‘natthi rūpajīvitindriya’’nti. Asaññasattānaṃ atthi jīvitindriyanti? Āmantā. Katamakkhandhapariyāpannanti? Saṅkhārakkhandhapariyāpannanti. Asaññasattānaṃ atthi saṅkhārakkhandhoti? Na hevaṃ vattabbe...pe....

Asaññasattānaṃ  atthi saṅkhārakkhandhoti? Āmantā. Asaññasattānaṃ atthi vedanākkhandho...pe... saññākkhandho...pe... viññāṇakkhandhoti? Na hevaṃ vattabbe...pe....

Asaññasattānaṃ atthi vedanākkhandho...pe... saññākkhandho...pe... viññāṇakkhandhoti? Āmantā. Pañcavokārabhavoti? Na hevaṃ vattabbe...pe....

544. Upapattesiyena cittena samuṭṭhitaṃ jīvitindriyaṃ upapattesiye citte bhijjamāne ekadesaṃ bhijjatīti? Āmantā. Upapattesiyena cittena samuṭṭhito phasso upapattesiye citte bhijjamāne ekadeso bhijjatīti? Na hevaṃ vattabbe...pe....

Upapattesiyena cittena samuṭṭhito phasso upapattesiye citte bhijjamāne anavaseso bhijjatīti? Āmantā. Upapattesiyena cittena samuṭṭhitaṃ jīvitindriyaṃ upapattesiye citte bhijjamāne anavasesaṃ  bhijjatīti? Na hevaṃ vattabbe...pe....

545. Dve  jīvitindriyānīti? Āmantā. Dvīhi jīvitehi jīvati, dvīhi maraṇehi mīyatīti? Āmantā <code>na hevaṃ vattabbe (syā. kaṃ. pī.)</code>.

Jīvitindriyakathā niṭṭhitā.

8. Aṭṭhamavaggo

(83) 11. Kammahetukathā

546. Kammahetu  arahā arahattā parihāyatīti? Āmantā. Kammahetu sotāpanno sotāpattiphalā parihāyatīti? Na hevaṃ vattabbe...pe... kammahetu arahā arahattā parihāyatīti? Āmantā. Kammahetu sakadāgāmī...pe... anāgāmī anāgāmiphalā parihāyatīti? Na hevaṃ vattabbe...pe....

Kammahetu sotāpanno sotāpattiphalā na parihāyatīti? Āmantā. Kammahetu arahā arahattā na parihāyatīti? Na hevaṃ vattabbe  ...pe... kammahetu sakadāgāmī...pe... anāgāmī anāgāmiphalā na parihāyatīti? Āmantā. Kammahetu arahā arahattā na parihāyatīti? Na hevaṃ vattabbe...pe....

Kammahetu arahā arahattā parihāyatīti? Āmantā. Pāṇātipātakammassa hetūti? Na hevaṃ vattabbe...pe... adinnādānakammassa hetu...pe... kāmesumicchācārakammassa hetu... musāvādakammassa  hetu... pisuṇavācākammassa hetu... pharusavācākammassa hetu... samphappalāpakammassa hetu... mātughātakammassa <code>mātughātakakammassa (syā.), mātughātikammassa (ka.) tathā pitughātaarahantaghātakammassātipadesu</code> hetu... pitughātakammassa hetu... arahantaghātakammassa hetu... ruhiruppādakammassa hetu...pe... saṅghabhedakammassa hetūti? Na hevaṃ vattabbe...pe....

Katamassa  kammassa hetūti? Handa hi arahantānaṃ abbhācikkhatīti. Arahantānaṃ  abbhācikkhanakammassa hetu arahā arahattā parihāyatīti? Āmantā. Ye keci arahantānaṃ abbhācikkhanti, sabbe te arahattaṃ sacchikarontīti? Na hevaṃ vattabbe...pe....

Kammahetukathā niṭṭhitā.

Aṭṭhamavaggo.

Tassuddānaṃ -

Cha gatiyo, antarābhavo, pañceva kāmaguṇā kāmadhātu, pañceva āyatanā kāmā, rūpino dhammā rūpadhātu, arūpino dhammā arūpadhātu, saḷāyataniko attabhāvo rūpadhātuyā, atthi rūpaṃ arūpesu, rūpaṃ kammaṃ, rūpaṃ jīvitaṃ, kammahetukā parihāyatīti.

