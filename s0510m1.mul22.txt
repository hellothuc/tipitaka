23. Ālambaṇadāyakavaggo

1. Ālambaṇadāyakattheraapadānaṃ

1.

‘‘Atthadassissa  bhagavato, lokajeṭṭhassa tādino;

Ālambaṇaṃ mayā dinnaṃ, dvipadindassa tādino.

2.

‘‘Dharaṇiṃ paṭipajjāmi, vipulaṃ sāgarapparaṃ;

Pāṇesu ca issariyaṃ, vattemi vasudhāya ca.

3.

‘‘Kilesā jhāpitā mayhaṃ, bhavā sabbe samūhatā;

Tisso vijjā anuppattā, kataṃ buddhassa sāsanaṃ.

4.

‘‘Ito dvesaṭṭhikappamhi, tayo āsiṃsu khattiyā;

Ekāpassitanāmā te, cakkavattī mahabbalā.

5.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā ālambaṇadāyako thero imā gāthāyo abhāsitthāti.

Ālambaṇadāyakattherassāpadānaṃ paṭhamaṃ.

2. Ajinadāyakattheraapadānaṃ

6.

‘‘Ekattiṃse ito kappe, gaṇasatthārako ahaṃ;

Addasaṃ virajaṃ buddhaṃ, āhutīnaṃ paṭiggahaṃ.

7.

‘‘Cammakhaṇḍaṃ  mayā dinnaṃ, sikhino lokabandhuno;

Tena kammena dvipadinda, lokajeṭṭha narāsabha.

8.

‘‘Sampattiṃ  anubhotvāna, kilese jhāpayiṃ ahaṃ;

Dhāremi antimaṃ dehaṃ, sammāsambuddhasāsane.

9.

‘‘Ekattiṃse  ito kappe, ajinaṃ yaṃ adāsahaṃ;

Duggatiṃ nābhijānāmi, ajinassa idaṃ phalaṃ.

10.

‘‘Ito pañcamake kappe, rājā āsiṃ sudāyako;

Sattaratanasampanno, cakkavattī mahabbalo.

11.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā ajinadāyako thero imā gāthāyo abhāsitthāti.

Ajinadāyakattherassāpadānaṃ dutiyaṃ.

3. Dverataniyattheraapadānaṃ

12.

‘‘Migaluddo pure āsiṃ, araññe kānane ahaṃ;

Addasaṃ virajaṃ buddhaṃ, āhutīnaṃ paṭiggahaṃ.

13.

‘‘Maṃsapesi mayā dinnā, vipassissa mahesino;

Sadevakasmiṃ lokasmiṃ, issaraṃ kārayāmahaṃ.

14.

‘‘Iminā  maṃsadānena, ratanaṃ nibbattate mama;

Duveme ratanā loke, diṭṭhadhammassa pattiyā.

15.

‘‘Tehaṃ sabbe anubhomi, maṃsadānassa sattiyā;

Gattañca mudukaṃ mayhaṃ, paññā nipuṇavedanī.

16.

‘‘Ekanavutito kappe, yaṃ maṃsamadadiṃ tadā;

Duggatiṃ nābhijānāmi, maṃsadānassidaṃ phalaṃ.

17.

‘‘Ito catutthake kappe, eko āsiṃ janādhipo;

Mahārohitanāmo so, cakkavattī mahabbalo.

18.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā dverataniyo <code>dvirataniyo (sī.)</code> thero imā gāthāyo abhāsitthāti.

Dverataniyattherassāpadānaṃ tatiyaṃ.

Dasamaṃ bhāṇavāraṃ.

4. Ārakkhadāyakattheraapadānaṃ

19.

‘‘Siddhatthassa  bhagavato, vedi kārāpitā <code>vedikā kāritā (syā.)</code> mayā;

Ārakkho ca mayā dinno, sugatassa mahesino.

20.

‘‘Tena  kammavisesena, na passiṃ bhayabheravaṃ;

Kuhiñci upapannassa, tāso mayhaṃ na vijjati.

21.

‘‘Catunnavutito  kappe, yaṃ vediṃ kārayiṃ pure;

Duggatiṃ nābhijānāmi, vedikāya idaṃ phalaṃ.

22.

‘‘Ito chaṭṭhamhi kappamhi, apassenasanāmako;

Sattaratanasampanno, cakkavattī mahabbalo.

23.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ārakkhadāyako thero imā gāthāyo abhāsitthāti.

Ārakkhadāyakattherassāpadānaṃ catutthaṃ.

5. Abyādhikattheraapadānaṃ

24.

‘‘Vipassissa bhagavato, aggisālaṃ adāsahaṃ;

Byādhikānañca āvāsaṃ, uṇhodakapaṭiggahaṃ.

25.

‘‘Tena kammenayaṃ mayhaṃ, attabhāvo sunimmito;

Byādhāhaṃ nābhijānāmi, puññakammassidaṃ phalaṃ.

26.

‘‘Ekanavutito kappe, yaṃ sālamadadiṃ tadā;

Duggatiṃ nābhijānāmi, aggisālāyidaṃ phalaṃ.

27.

‘‘Ito ca sattame kappe, ekosiṃ aparājito <code>eko āsiṃ narādhipo (syā.)</code>;

Sattaratanasampanno, cakkavattī mahabbalo.

28.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā abyādhiko thero imā gāthāyo abhāsitthāti.

Abyādhikattherassāpadānaṃ pañcamaṃ.

6. Aṅkolapupphiyattheraapadānaṃ

29.

‘‘Nārado <code>varado (ka.)</code> iti me nāmaṃ, kassapo iti maṃ vidū;

Addasaṃ samaṇānaggaṃ, vipassiṃ devasakkataṃ.

30.

‘‘Anubyañjanadharaṃ buddhaṃ, āhutīnaṃ paṭiggahaṃ;

Aṅkolapupphaṃ <code>vakulapupphaṃ (syā.), bakolapupphaṃ (ka.)</code> paggayha, buddhassa abhiropayiṃ.

31.

‘‘Ekanavutito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

32.

‘‘Catusattatito kappe, romaso nāma khattiyo;

Āmukkamālābharaṇo, sayoggabalavāhano.

33.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā aṅkolapupphiyo <code>vakulapupphiyo (syā.), bakolapupphiyo (ka.)</code> thero imā gāthāyo abhāsitthāti.

Aṅkolapupphiyattherassāpadānaṃ chaṭṭhaṃ.

7. Sovaṇṇavaṭaṃsakiyattheraapadānaṃ

34.

‘‘Uyyānabhūmiṃ  niyyanto, addasaṃ lokanāyakaṃ;

Vaṭaṃsakaṃ gahetvāna, sovaṇṇaṃ sādhunimmitaṃ.

35.

‘‘Sīghaṃ tato samāruyha, hatthikkhandhagato ahaṃ;

Buddhassa abhiropesiṃ, sikhino lokabandhuno.

36.

‘‘Ekattiṃse ito kappe, yaṃ pupphamabhiropayiṃ;

Duggatiṃ nābhijānāmi, pupphapūjāyidaṃ phalaṃ.

37.

‘‘Sattavīse ito kappe, eko āsiṃ janādhipo;

Mahāpatāpanāmena, cakkavattī mahabbalo.

38.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā sovaṇṇavaṭaṃsakiyo thero imā gāthāyo abhāsitthāti.

Sovaṇṇavaṭaṃsakiyattherassāpadānaṃ sattamaṃ.

8. Miñjavaṭaṃsakiyattheraapadānaṃ

39.

‘‘Nibbute  lokanāthamhi, sikhimhi vadataṃ vare;

Vaṭaṃsakehi ākiṇṇaṃ, bodhipūjaṃ akāsahaṃ.

40.

‘‘Ekattiṃse  ito kappe, yaṃ pūjamakariṃ tadā;

Duggatiṃ nābhijānāmi, bodhipūjāyidaṃ phalaṃ.

41.

‘‘Ito chabbīsatikappe, ahuṃ meghabbhanāmako;

Sattaratanasampanno, cakkavattī mahabbalo.

42.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā miñjavaṭaṃsakiyo thero imā gāthāyo abhāsitthāti.

Miñjavaṭaṃsakiyattherassāpadānaṃ aṭṭhamaṃ.

9. Sukatāveḷiyattheraapadānaṃ

43.

‘‘Asito  nāma nāmena, mālākāro ahaṃ <code>ahuṃ (?)</code> tadā;

Āveḷaṃ paggahetvāna, rañño dātuṃ vajāmahaṃ.

44.

‘‘Asampattomhi <code>asampattamhi (sī.), asampattova (?)</code> rājānaṃ, addasaṃ sikhināyakaṃ;

Haṭṭho haṭṭhena cittena, buddhassa abhiropayiṃ.

45.

‘‘Ekattiṃse ito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

46.

‘‘Pañcavīse  ito kappe, rājāhosiṃ mahabbalo;

Vebhāro nāma nāmena, cakkavattī mahabbalo.

47.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā sukatāveḷiyo thero imā gāthāyo abhāsitthāti.

Sukatāveḷiyattherassāpadānaṃ navamaṃ.

10. Ekavandaniyattheraapadānaṃ

48.

‘‘Usabhaṃ  pavaraṃ vīraṃ, vessabhuṃ vijitāvinaṃ;

Pasannacitto sumano, buddhaseṭṭhamavandahaṃ.

49.

‘‘Ekattiṃse ito kappe, yaṃ kammamakariṃ tadā;

Duggatiṃ nābhijānāmi, vandanāya idaṃ phalaṃ.

50.

‘‘Catuvīsatikappamhi, vikatānandanāmako;

Sattaratanasampanno, cakkavattī mahabbalo.

51.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ekavandaniyo thero imā gāthāyo abhāsitthāti.

Ekavandaniyattherassāpadānaṃ dasamaṃ.

Ālambaṇadāyakavaggo tevīsatimo.

Tassuddānaṃ -

Ālambaṇañca  ajinaṃ, maṃsadārakkhadāyako;

Abyādhi aṅkolaṃ <code>vakulaṃ (syā.), bakuḷaṃ (ka.)</code> soṇṇaṃ, miñjaāveḷavandanaṃ;

Pañcapaññāsa gāthāyo, gaṇitā atthadassibhi.

