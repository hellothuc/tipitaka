4. Catukkanipāto

1. Kāliṅgavaggo



301. Cūḷakāliṅgajātakaṃ (4-1-1)

1.

Vivarathimāsaṃ <code>vivaratha imāsaṃ (sī. syā. pī.)</code> dvāraṃ, nagaraṃ pavisantu <code>pavisituṃ mayā; (ka.)</code> aruṇarājassa;

Sīhena susiṭṭhena, surakkhitaṃ <code>susatthena, surakkhitaṃ (sī. pī.), susiṭṭhena (ka.)</code> nandisenena.

2.

Jayo kaliṅgānamasayhasāhinaṃ, parājayo anayo <code>ajayo (syā.), anvito (ka.)</code> assakānaṃ;

Icceva te bhāsitaṃ brahmacāri, na ujjubhūtā vitathaṃ bhaṇanti.

3.

Devā musāvādamupātivattā, saccaṃ dhanaṃ paramaṃ tesu <code>tathaṃ pemakaraṃ nu (ka.), tathaṃ paramaṃ karaṃ nu (syā.)</code> sakka;

Taṃ te musā bhāsitaṃ devarāja, kiṃ vā paṭicca maghavā mahinda.

4.

Nanu te sutaṃ brāhmaṇa bhaññamāne, devā na issanti purisaparakkamassa;

Damo samādhi manaso abhejjo <code>adejjo (sī. pī.), abhijjo (ka.)</code>, abyaggatā  nikkamanañca <code>nikkhamanañca (sī.)</code> kāle;

Daḷhañca viriyaṃ purisaparakkamo ca, teneva āsi vijayo assakānanti.

Cūḷakāliṅgajātakaṃ paṭhamaṃ.



302. Mahāassārohajātakaṃ (4-1-2)

5.

Adeyyesu dadaṃ dānaṃ, deyyesu nappavecchati;

Āpāsu byasanaṃ patto, sahāyaṃ nādhigacchati.

6.

Nādeyyesu  dadaṃ dānaṃ, deyyesu yo pavecchati;

Āpāsu byasanaṃ patto, sahāyamadhigacchati.

7.

Saññogasambhogavisesadassanaṃ, anariyadhammesu saṭhesu nassati;

Katañca ariyesu ca ajjavesu, mahapphalaṃ hoti aṇumpi tādisu.

8.

Yo pubbe katakalyāṇo, akā loke sudukkaraṃ;

Pacchā kayirā na vā kayirā, accantaṃ pūjanārahoti.

Mahāassārohajātakaṃ dutiyaṃ.



303. Ekarājajātakaṃ (4-1-3)

9.

Anuttare  kāmaguṇe samiddhe, bhutvāna pubbe vasī ekarāja;

So dāni dugge narakamhi khitto, nappajjahe vaṇṇabalaṃ purāṇaṃ.

10.

Pubbeva khantī ca tapo ca mayhaṃ, sampatthitā dubbhisena <code>dabbasenā (sī. pī.)</code> ahosi;

Taṃ dāni laddhāna kathaṃ nu rāja, jahe ahaṃ vaṇṇabalaṃ purāṇaṃ.

11.

Sabbā kirevaṃ pariniṭṭhitāni, yasassinaṃ paññavantaṃ visayha;

Yaso ca laddhā purimaṃ uḷāraṃ, nappajjahe vaṇṇabalaṃ purāṇaṃ.

12.

Panujja dukkhena sukhaṃ janinda, sukhena vā dukkhamasayhasāhi;

Ubhayattha santo abhinibbutattā, sukhe ca dukkhe ca bhavanti tulyāti.

Ekarājajātakaṃ tatiyaṃ.



304. Daddarajātakaṃ (4-1-4)

13.

Imāni  maṃ daddara tāpayanti, vācāduruttāni manussaloke;

Maṇḍūkabhakkhā udakantasevī, āsīvisaṃ maṃ avisā sapanti.

14.

Sakā raṭṭhā pabbājito, aññaṃ janapadaṃ gato;

Mahantaṃ koṭṭhaṃ kayirātha, duruttānaṃ <code>duruttāni (ka.)</code> nidhetave.

15.

Yattha posaṃ na jānanti, jātiyā vinayena vā;

Na tattha mānaṃ kayirātha, vasamaññātake jane.

16.

Videsavāsaṃ vasato, jātavedasamenapi <code>jātavedabhayenapi (ka.)</code>;

Khamitabbaṃ sapaññena, api dāsassa tajjitanti.

Daddarajātakaṃ catutthaṃ.



305. Sīlavīmaṃsanajātakaṃ (4-1-5)

17.

Natthi loke raho nāma, pāpakammaṃ pakubbato;

Passanti vanabhūtāni, taṃ bālo maññatī raho.

18.

Ahaṃ raho na passāmi, suññaṃ vāpi na vijjati;

Yattha aññaṃ <code>suññaṃ (syā. ka.)</code> na passāmi, asuññaṃ hoti taṃ mayā.

19.

Dujjacco ca sujacco <code>ajacco (pī.)</code> ca, nando ca sukhavaḍḍhito <code>sukhavacchako (sī.), sukhavacchano (syā. pī.)</code>;

Vejjo  ca addhuvasīlo <code>atha sīlo (ka.)</code> ca, te dhammaṃ jahu matthikā.

20.

Brāhmaṇo  ca kathaṃ jahe, sabbadhammāna pāragū;

Yo dhammamanupāleti, dhitimā saccanikkamoti.

Sīlavīmaṃsanajātakaṃ pañcamaṃ.



306. Sujātajātakaṃ (4-1-6)

21.

Kimaṇḍakā  ime deva, nikkhittā kaṃsamallake;

Upalohitakā vaggū, taṃ <code>te (pī.)</code> me akkhāhi pucchito.

22.

Yāni pure tuvaṃ devi, bhaṇḍu nantakavāsinī;

Ucchaṅgahatthā pacināsi, tassā te koliyaṃ phalaṃ.

23.

Uḍḍayhate na ramati, bhogā vippajahanti taṃ <code>vippajahanti’maṃ (?)</code>;

Tatthevimaṃ paṭinetha, yattha kolaṃ pacissati.

24.

Honti hete mahārāja, iddhippattāya <code>iddhimattāya (ka.)</code> nāriyā;

Khama deva sujātāya, māssā <code>māsu (ka.)</code> kujjha rathesabhāti.

Sujātajātakaṃ chaṭṭhaṃ.



307. Palāsajātakaṃ (4-1-7)

25.

Acetanaṃ brāhmaṇa assuṇantaṃ, jāno ajānantamimaṃ palāsaṃ;

Āraddhaviriyo dhuvaṃ appamatto, sukhaseyyaṃ  pucchasi kissa hetu.

26.

Dūre suto ceva brahā ca rukkho, dese ṭhito bhūtanivāsarūpo;

Tasmā namassāmi imaṃ palāsaṃ, ye cettha bhūtā te <code>te ca (sī. pī.)</code> dhanassa hetu.

27.

So te karissāmi yathānubhāvaṃ, kataññutaṃ brāhmaṇa pekkhamāno;

Kathañhi āgamma sataṃ sakāse, moghāni te assu pariphanditāni.

28.

Yo  tindukarukkhassa paro <code>puro (ka.)</code> pilakkho <code>pilakkhu (sī. pī.), milakkhu (ka.)</code>, parivārito pubbayañño uḷāro;

Tassesa mūlasmiṃ nidhi nikhāto, adāyādo gaccha taṃ uddharāhīti.

Palāsajātakaṃ sattamaṃ.



308. Sakuṇajātakaṃ (4-1-8)

29.

Akaramhasa te kiccaṃ, yaṃ balaṃ ahuvamhase;

Migarāja namo tyatthu, api kiñci labhāmase.

30.

Mama  lohitabhakkhassa, niccaṃ luddāni kubbato;

Dantantaragato santo, taṃ bahuṃ yampi jīvasi.

31.

Akataññumakattāraṃ , katassa appaṭikārakaṃ;

Yasmiṃ kataññutā natthi, niratthā tassa sevanā.

32.

Yassa sammukhaciṇṇena, mittadhammo na labbhati;

Anusūya <code>anusuyya (sī. pī.)</code> manakkosaṃ, saṇikaṃ tamhā apakkameti.

Sakuṇajātakaṃ aṭṭhamaṃ.



309. Chavakajātakaṃ (4-1-9)

33.

Sabbamidaṃ carimaṃ kataṃ <code>carimavataṃ (sī. pī.)</code>, ubho dhammaṃ na passare;

Ubho pakatiyā cutā, yo cāyaṃ mantejjhāpeti <code>mantajjhāyati (sī.), sajjhāpayati (pī.)</code>;

Yo ca mantaṃ adhīyati.

34.

Sālīnaṃ odanaṃ bhuñje, suciṃ maṃsūpasecanaṃ;

Tasmā etaṃ na sevāmi, dhammaṃ isīhi sevitaṃ.

35.

Paribbaja mahā loko <code>mahābrahme (ka.)</code>, pacantaññepi pāṇino;

Mā taṃ adhammo ācarito, asmā kumbhamivābhidā.

36.

Dhiratthu  taṃ yasalābhaṃ, dhanalābhañca brāhmaṇa;

Yā vutti vinipātena, adhammacaraṇena vāti.

Chavakajātakaṃ navamaṃ.



310. Seyyajātakaṃ (4-1-10)

37.

Sasamuddapariyāyaṃ , mahiṃ sāgarakuṇḍalaṃ;

Na icche saha nindāya, evaṃ seyya <code>sayha (sī. syā. pī.)</code> vijānahi.

38.

Dhiratthu taṃ yasalābhaṃ, dhanalābhañca brāhmaṇa;

Yā vutti vinipātena, adhammacaraṇena vā.

39.

Api ce pattamādāya, anagāro paribbaje;

Sāyeva jīvikā seyyo, yā cādhammena esanā.

40.

Api  ce pattamādāya, anagāro paribbaje;

Aññaṃ ahiṃsayaṃ loke, api rajjena taṃ varanti.

Seyyajātakaṃ <code>sayhajātakaṃ (sī. syā. pī.)</code> dasamaṃ.

Kāliṅgavaggo <code>vivaravaggo (sī. pī.)</code> paṭhamo.

Tassuddānaṃ -

Vivarañca adeyya samiddhavaraṃ, atha daddara pāpamahātiraho;

Atha koli palāsavarañca kara, carimaṃ sasamuddavarena dasāti.

2. Pucimandavaggo



311. Pucimandajātakaṃ (4-2-1)

41.

Uṭṭhehi cora kiṃ sesi, ko attho supanena <code>supitena (sī.), supinena (pī. ka.)</code> te;

Mā  taṃ gahesuṃ <code>gaṇheyyuṃ (ka.)</code> rājāno, gāme kibbisakārakaṃ.

42.

Yaṃ  nu <code>nūna (syā.)</code> coraṃ gahessanti, gāme kibbisakārakaṃ;

Kiṃ tattha pucimandassa, vane jātassa tiṭṭhato.

43.

Na tvaṃ assattha jānāsi, mama corassa cantaraṃ;

Coraṃ gahetvā rājāno, gāme kibbisakārakaṃ;

Appenti <code>accenti (syā.)</code> nimbasūlasmiṃ, tasmiṃ me saṅkate mano.

44.

Saṅkeyya saṅkitabbāni, rakkheyyānāgataṃ bhayaṃ;

Anāgatabhayā dhīro, ubho loke avekkhatīti.

Pucimandajātakaṃ paṭhamaṃ.



312. Kassapamandiyajātakaṃ (4-2-2)

45.

Api kassapa mandiyā, yuvā sapati hanti <code>sampaṭihanti (ka.)</code> vā;

Sabbaṃ taṃ khamate dhīro, paṇḍito taṃ titikkhati.

46.

Sacepi santo vivadanti, khippaṃ sandhīyare puna;

Bālā pattāva bhijjanti, na te samathamajjhagū.

47.

Ete  bhiyyo samāyanti, sandhi tesaṃ na jīrati;

Yo cādhipannaṃ jānāti, yo ca jānāti desanaṃ.

48.

Eso hi uttaritaro, bhāravaho dhuraddharo;

Yo paresādhipannānaṃ , sayaṃ sandhātumarahatīti.

Kassapamandiyajātakaṃ dutiyaṃ.



313. Khantīvādījātakaṃ (4-2-3)

49.

Yo te hatthe ca pāde ca, kaṇṇanāsañca chedayi;

Tassa kujjha mahāvīra, mā raṭṭhaṃ vinasā <code>vinassa (ka. sī. syā. ka.)</code> idaṃ.

50.

Yo me hatthe ca pāde ca, kaṇṇanāsañca chedayi;

Ciraṃ jīvatu so rājā, na hi kujjhanti mādisā.

51.

Ahū atītamaddhānaṃ <code>ahu atītamaddhāne (syā. pī. ka.)</code>, samaṇo khantidīpano;

Taṃ khantiyāyeva ṭhitaṃ, kāsirājā achedayi.

52.

Tassa  kamma <code>kammassa (sī. pī.)</code> pharusassa, vipāko kaṭuko ahu;

Yaṃ kāsirājā vedesi, nirayamhi samappitoti.

Khantīvādījātakaṃ tatiyaṃ.



314. Lohakumbhijātakaṃ (4-2-4)

53.

Dujjīvitamajīvimha, ye sante <code>yesaṃ no (syā. ka.)</code> na dadamhase;

Vijjamānesu bhogesu, dīpaṃ nākamha attano.

54.

Saṭṭhi <code>saṭṭhiṃ (syā.)</code> vassasahassāni, paripuṇṇāni sabbaso;

Niraye paccamānānaṃ, kadā anto bhavissati.

55.

Natthi anto kuto anto, na anto paṭidissati;

Tadā  hi pakataṃ pāpaṃ, mama tuyhañca mārisā <code>mārisa (sī. syā. pī.)</code>.

56.

Sohaṃ nūna ito gantvā, yoniṃ laddhāna mānusiṃ;

Vadaññū sīlasampanno, kāhāmi kusalaṃ bahunti.

Lohakumbhijātakaṃ catutthaṃ.



315. Sabbamaṃsalābhajātakaṃ (4-2-5)

57.

Pharusā  vata te vācā, maṃsaṃ <code>samma (pī. ka.)</code> yācanako asi <code>casi (pī.)</code>;

Kilomasadisī <code>kilomassa sadisā (pī.)</code> vācā, kilomaṃ samma dammi te.

58.

Aṅgametaṃ manussānaṃ, bhātā loke pavuccati;

Aṅgassa sadisī vācā <code>aṅgassadisī te vācā (ka.)</code>, aṅgaṃ samma dadāmi te.

59.

Tātāti putto vadamāno, kampeti <code>sammeti (ka.)</code> hadayaṃ pitu;

Hadayassa sadisī <code>hadayassadisī (ka.)</code> vācā, hadayaṃ samma dammi te.

60.

Yassa gāme sakhā natthi, yathāraññaṃ tatheva taṃ;

Sabbassa sadisī vācā, sabbaṃ samma dadāmi teti.

Sabbamaṃsalābhajātakaṃ <code>maṃsajātakaṃ (sī. syā. pī.)</code> pañcamaṃ.



316. Sasapaṇḍitajātakaṃ (4-2-6)

61.

Satta  me rohitā macchā, udakā thalamubbhatā;

Idaṃ brāhmaṇa me atthi, etaṃ bhutvā vane vasa.

62.

Dussa me khettapālassa, rattibhattaṃ apābhataṃ;

Maṃsasūlā  ca dve godhā, ekañca dadhivārakaṃ;

Idaṃ brāhmaṇa me atthi, etaṃ bhutvā vane vasa.

63.

Ambapakkaṃ dakaṃ <code>ambapakkodakaṃ (sī. pī.)</code> sītaṃ, sītacchāyā manoramā <code>sītacchāyaṃ manoramaṃ (sī. syā. pī.)</code>;

Idaṃ brāhmaṇa me atthi, etaṃ bhutvā vane vasa.

64.

Na sasassa tilā atthi, na muggā napi taṇḍulā;

Iminā agginā pakkaṃ, mamaṃ <code>maṃsaṃ (ka.)</code> bhutvā vane vasāti.

Sasapaṇḍitajātakaṃ chaṭṭhaṃ.



317. Matarodanajātakaṃ (4-2-7)

65.

Mataṃ mataṃ eva <code>matamatameva (sī. syā. pī.)</code> rodatha, na hi taṃ rodatha yo marissati;

Sabbepi <code>sabbeva (sī. syā. pī.)</code> sarīradhārino, anupubbena jahanti jīvitaṃ.

66.

Devamanussā catuppadā, pakkhigaṇā uragā ca bhogino;

Samhi <code>yamhi (syā.), asmiṃ (pī. ka.)</code> sarīre anissarā, ramamānāva jahanti jīvitaṃ.

67.

Evaṃ  calitaṃ asaṇṭhitaṃ, sukhadukkhaṃ manujesvapekkhiya;

Kanditaruditaṃ niratthakaṃ, kiṃ vo sokagaṇābhikīrare.

68.

Dhuttā ca soṇḍā <code>dhuttā soṇḍā (sī.), dhuttā soṇḍā ca (syā.)</code> akatā, bālā sūrā ayogino <code>bālā sūrā vīrā ayogino (pī.)</code>;

Dhīraṃ maññanti bāloti, ye dhammassa akovidāti.

Matarodanajātakaṃ sattamaṃ.



318. Kaṇaverajātakaṃ (4-2-8)

69.

Yaṃ  taṃ vasantasamaye, kaṇaveresu bhāṇusu;

Sāmaṃ bāhāya pīḷesi, sā taṃ ārogyamabravi.

70.

Ambho na kira saddheyyaṃ, yaṃ vāto pabbataṃ vahe;

Pabbatañce vahe vāto, sabbampi pathaviṃ vahe;

Yattha sāmā kālakatā <code>kālaṅkatā (ka.)</code>, sā maṃ ārogyamabravi.

71.

Na ceva sā kālakatā, na ca sā aññamicchati;

Ekabhattikinī <code>ekabhattā kira (sī. syā.), ekabhattakinī (pī.)</code> sāmā, tameva abhikaṅkhati.

72.

Asanthutaṃ maṃ cirasanthutena <code>asandhataṃ maṃ cirasandhatena (ka.)</code>, nimīni sāmā adhuvaṃ dhuvena;

Mayāpi sāmā nimineyya aññaṃ, ito ahaṃ dūrataraṃ gamissanti.

Kaṇaverajātakaṃ aṭṭhamaṃ.



319. Tittirajātakaṃ (4-2-9)

73.

Susukhaṃ vata jīvāmi, labhāmi ceva bhuñjituṃ;

Paripantheva tiṭṭhāmi, kā nu bhante gatī mama.

74.

Mano ce te nappaṇamati, pakkhi pāpassa kammuno;

Abyāvaṭassa bhadrassa, na pāpamupalimpati.

75.

Ñātako no nisinnoti, bahu āgacchate jano;

Paṭicca  kammaṃ phusati, tasmiṃ me saṅkate mano.

76.

Na paṭicca kammaṃ phusati, mano ce nappadussati;

Appossukkassa bhadrassa, na pāpamupalimpatīti.

Tittirajātakaṃ navamaṃ.



320. Succajajātakaṃ (4-2-10)

77.

Succajaṃ  vata naccaji, vācāya adadaṃ giriṃ;

Kiṃ hitassa cajantassa, vācāya adada pabbataṃ.

78.

Yañhi kayirā tañhi vade, yaṃ na kayirā na taṃ vade;

Akarontaṃ bhāsamānaṃ, parijānanti paṇḍitā.

79.

Rājaputta namo tyatthu, sacce dhamme ṭhito casi;

Yassa te byasanaṃ patto, saccasmiṃ ramate mano.

80.

Yā daliddī daliddassa, aḍḍhā aḍḍhassa kittima <code>kittimā (sī. syā. pī.)</code>;

Sā hissa paramā bhariyā, sahiraññassa itthiyoti.

Succajajātakaṃ dasamaṃ.

Pucimandavaggo dutiyo.

Tassuddānaṃ -

Atha cora sakassapa khantīvaro, dujjīvitatā ca varā pharusā;

Atha  sasa matañca vasanta sukhaṃ, succajaṃvatanaccajinā ca dasāti.

3. Kuṭidūsakavaggo



321. Kuṭidūsakajātakaṃ (4-3-1)

81.

Manussasseva te sīsaṃ, hatthapādā ca vānara;

Atha kena nu vaṇṇena, agāraṃ te na vijjati.

82.

Manussasseva me sīsaṃ, hatthapādā ca siṅgila <code>siṅgāla (ka.), piṅgala (ṭīkā)</code>;

Yāhu seṭṭhā manussesu, sā me paññā na vijjati.

83.

Anavaṭṭhitacittassa , lahucittassa dubbhino <code>dūbhino (pī.)</code>;

Niccaṃ addhuvasīlassa, sukhabhāvo <code>sucibhāvo (sī.), sukhabhāgo (?)</code> na vijjati.

84.

So  karassu ānubhāvaṃ, vītivattassu sīliyaṃ;

Sītavātaparittāṇaṃ, karassu kuṭavaṃ <code>kuṭikaṃ (sī. syā.)</code> kapīti.

Kuṭidūsaka <code>siṅgālasakuṇa (ka.)</code> jātakaṃ paṭhamaṃ.



322. Duddubhajātakaṃ (4-3-2)

85.

Duddubhāyati <code>daddabhāyati (sī. pī.)</code> bhaddante, yasmiṃ dese vasāmahaṃ;

Ahampetaṃ na jānāmi, kimetaṃ duddubhāyati.

86.

Beluvaṃ  patitaṃ sutvā, duddubhanti <code>daddabhanti (sī.)</code> saso javi;

Sasassa vacanaṃ sutvā, santattā migavāhinī.

87.

Appatvā padaviññāṇaṃ, paraghosānusārino;

Panādaparamā bālā, te honti parapattiyā.

88.

Ye ca sīlena sampannā, paññāyūpasame ratā;

Ārakā viratā dhīrā, na honti parapattiyāti.

Duddubhajātakaṃ <code>daddabhajātakaṃ (sī. pī.)</code> dutiyaṃ.



323. Brahmadattajātakaṃ (4-3-3)

89.

Dvayaṃ yācanako rāja, brahmadatta nigacchati;

Alābhaṃ dhanalābhaṃ vā, evaṃ dhammā hi yācanā.

90.

Yācanaṃ rodanaṃ āhu, pañcālānaṃ rathesabha;

Yo yācanaṃ paccakkhāti, tamāhu paṭirodanaṃ.

91.

Mā maddasaṃsu rodantaṃ, pañcālā susamāgatā;

Tuvaṃ vā paṭirodantaṃ, tasmā icchāmahaṃ raho.

92.

Dadāmi  te brāhmaṇa rohiṇīnaṃ, gavaṃ sahassaṃ saha puṅgavena;

Ariyo hi ariyassa kathaṃ na dajjā <code>dajje (sī.), dajjaṃ (?)</code>, sutvāna gāthā tava dhammayuttāti.

Brahmadattajātakaṃ tatiyaṃ.



324. Cammasāṭakajātakaṃ (4-3-4)

93.

Kalyāṇarūpo  vatayaṃ catuppado, subhaddako ceva supesalo ca;

Yo brāhmaṇaṃ jātimantūpapannaṃ, apacāyati meṇḍavaro yasassī.

94.

Mā  brāhmaṇa ittaradassanena, vissāsamāpajji catuppadassa;

Daḷhappahāraṃ abhikaṅkhamāno <code>abhikattukāmo (syā.)</code>, avasakkatī dassati suppahāraṃ.

95.

Ūruṭṭhi <code>ūraṭṭhi (sī.)</code> bhaggaṃ pavaṭṭito <code>patito (sī. syā.)</code> khāribhāro, sabbañca bhaṇḍaṃ brāhmaṇassa <code>brāhmaṇassīdha (ka. sī. pī.), brāhmaṇasseva (ka. sī. syā. ka.)</code> bhinnaṃ;

Ubhopi bāhā paggayha <code>paggayyeva (syā.), paggahīya (?)</code> kandati <code>bāhā paggayya kandati (pī. ka.)</code>, abhidhāvatha haññate brahmacārī.

96.

Evaṃ so nihato seti, yo apūjaṃ pasaṃsati <code>namassati (pī.)</code>;

Yathāhamajja pahato, hato meṇḍena dummatīti.

Cammasāṭakajātakaṃ catutthaṃ.



325. Godharājajātakaṃ (4-3-5)

97.

Samaṇaṃ  taṃ maññamāno, upagacchimasaññataṃ;

So maṃ daṇḍena pāhāsi, yathā assamaṇo tathā.

98.

Kiṃ  te jaṭāhi dummedha, kiṃ te ajinasāṭiyā;

Abbhantaraṃ te gahanaṃ, bāhiraṃ parimajjasi.

99.

Ehi godha nivattassu, bhuñja sālīnamodanaṃ;

Telaṃ loṇañca me atthi, pahūtaṃ mayha pipphali.

100.

Esa bhiyyo pavekkhāmi, vammikaṃ sataporisaṃ;

Telaṃ loṇañca kittesi <code>kintesi (syā. pī.)</code>, ahitaṃ mayha pipphalīti.

Godharājajātakaṃ pañcamaṃ.



326. Kakkārujātakaṃ (4-3-6)

101.

Kāyena yo nāvahare, vācāya na musā bhaṇe;

Yaso laddhā na majjeyya, sa ve kakkārumarahati.

102.

Dhammena vittameseyya, na nikatyā dhanaṃ hare;

Bhoge laddhā na majjeyya, sa ve kakkārumarahati.

103.

Yassa cittaṃ ahāliddaṃ, saddhā ca avirāginī;

Eko sāduṃ na bhuñjeyya, sa ve kakkārumarahati.

104.

Sammukhā vā tirokkhā vā <code>parokkhā vā (pī.), parammukhā (ka.)</code>, yo sante na paribhāsati;

Yathāvādī  tathākārī, sa ve kakkārumarahatīti.

Kakkārujātakaṃ chaṭṭhaṃ.



327. Kākavatījātakaṃ (4-3-7)

105.

Vāti  cāyaṃ <code>vāyaṃ (ka.)</code> tato gandho, yattha me vasatī piyā;

Dūre ito hi kākavatī <code>kākātī (sī.), kākāti (syā. pī.)</code>, yattha me nirato mano.

106.

Kathaṃ samuddamatarī, kathaṃ atari kepukaṃ <code>kebukaṃ (sī. pī.)</code>;

Kathaṃ satta samuddāni, kathaṃ simbalimāruhi.

107.

Tayā samuddamatariṃ, tayā atari kepukaṃ <code>kebukaṃ (sī. pī.)</code>;

Tayā satta samuddāni, tayā simbalimāruhiṃ.

108.

Dhiratthumaṃ  mahākāyaṃ, dhiratthumaṃ acetanaṃ;

Yattha jāyāyahaṃ jāraṃ, āvahāmi vahāmi cāti.

Kākavatījātakaṃ sattamaṃ.



328. Ananusociyajātakaṃ (4-3-8)

109.

Bahūnaṃ vijjatī bhotī, tehi me kiṃ bhavissati;

Tasmā etaṃ na socāmi, piyaṃ sammillahāsiniṃ.

110.

Taṃ taṃ ce anusoceyya, yaṃ yaṃ tassa na vijjati;

Attānamanusoceyya, sadā maccuvasaṃ pataṃ.

111.

Na  heva ṭhitaṃ nāsīnaṃ, na sayānaṃ na paddhaguṃ <code>patthaguṃ (syā.)</code>;

Yāva byāti nimisati, tatrāpi rasatī <code>saratī (sī. syā. pī.)</code> vayo.

112.

Tatthattani vatappaddhe <code>vata panthe (syā.), vata bandhe (ka.) vata + pa-addhe = vatappaddhe</code>, vinābhāve asaṃsaye;

Bhūtaṃ sesaṃ dayitabbaṃ, vītaṃ ananusociyanti <code>cavitaṃ nānusociyanti (syā.), matantaṃ nānusociyaṃ (ka.)</code>.

Ananusociyajātakaṃ aṭṭhamaṃ.



329. Kāḷabāhujātakaṃ (4-3-9)

113.

Yaṃ annapānassa pure labhāma, taṃ dāni sākhamigameva gacchati;

Gacchāma dāni vanameva rādha, asakkatā casma dhanañjayāya <code>dhanañcayāya (ka.)</code>.

114.

Lābho alābho yaso ayaso ca, nindā pasaṃsā ca sukhañca dukkhaṃ;

Ete aniccā manujesu dhammā, mā soci kiṃ socasi poṭṭhapāda.

115.

Addhā  tuvaṃ paṇḍitakosi rādha, jānāsi atthāni anāgatāni;

Kathaṃ  nu sākhāmigaṃ dakkhisāma <code>dakkhiyāma (ka.), dakkhāma (syā.)</code>, niddhāvitaṃ <code>niddhāpitaṃ (sī. syā.), nibbāpitaṃ (pī.), nicchadaṃ (ka.)</code> rājakulatova jammaṃ.

116.

Cāleti  kaṇṇaṃ bhakuṭiṃ karoti, muhuṃ muhuṃ bhāyayate <code>bhāyate (syā.), bhāyāpate (ka.)</code> kumāre;

Sayameva taṃ kāhati kāḷabāhu, yenārakā ṭhassati annapānāti.

Kāḷabāhujātakaṃ navamaṃ.



330. Sīlavīmaṃsajātakaṃ (4-3-10)

117.

Sīlaṃ kireva kalyāṇaṃ, sīlaṃ loke anuttaraṃ;

Passa ghoraviso nāgo, sīlavāti na haññati.

118.

Yāvadevassahū kiñci, tāvadeva akhādisuṃ;

Saṅgamma kulalā loke, na hiṃsanti akiñcanaṃ.

119.

Sukhaṃ nirāsā supati, āsā phalavatī sukhā;

Āsaṃ nirāsaṃ katvāna, sukhaṃ supati piṅgalā.

120.

Na samādhiparo atthi, asmiṃ loke paramhi ca;

Na paraṃ nāpi attānaṃ, vihiṃsati samāhitoti.

Sīlavīmaṃsajātakaṃ dasamaṃ.

Kuṭidūsakavaggo tatiyo.

Tassuddānaṃ -

Samanussa  -saduddubha-yācanako, atha meṇḍavaruttama-godhavaro;

Atha kāyasakepuka bhotīvaro, atha rādhasusīlavarena dasāti.

4. Kokilavaggo



331. Kokilajātakaṃ (4-4-1)

121.

Yo  ve kāle asampatte, ativelaṃ pabhāsati;

Evaṃ so nihato seti, kokilāyiva atrajo.

122.

Na hi satthaṃ sunisitaṃ, visaṃ halāhalāmiva <code>halāhalaṃ iva (pī.)</code>;

Evaṃ nikaṭṭhe <code>nikkaḍḍhe (syā.), nikaḍḍhe (ka.)</code> pāteti, vācā dubbhāsitā yathā.

123.

Tasmā kāle akāle vā <code>akāle ca (sī. syā.)</code>, vācaṃ rakkheyya paṇḍito;

Nātivelaṃ pabhāseyya, api attasamamhi vā.

124.

Yo  ca kāle mitaṃ bhāse, matipubbo vicakkhaṇo;

Sabbe amitte ādeti, supaṇṇo uragāmivāti.

Kokilajātakaṃ <code>kokālikajātakaṃ (sabbattha)</code> paṭhamaṃ.



332. Rathalaṭṭhijātakaṃ (4-4-2)

125.

Api hantvā hato brūti, jetvā jitoti bhāsati;

Pubbavakkhāyino <code>pubbamakkhāyino (sī. syā.)</code> rāja, aññadatthu <code>ekadatthu (sī. pī.)</code> na saddahe.

126.

Tasmā paṇḍitajātiyo, suṇeyya itarassapi;

Ubhinnaṃ vacanaṃ sutvā, yathā dhammo tathā kare.

127.

Alaso gihī kāmabhogī na sādhu, asaññato pabbajito na sādhu;

Rājā na sādhu anisammakārī, yo paṇḍito kodhano taṃ na sādhu.

128.

Nisamma khattiyo kayirā, nānisamma disampati;

Nisammakārino rāja <code>rañño (sī. syā.)</code>, yaso kitti ca vaḍḍhatīti.

Rathalaṭṭhijātakaṃ dutiyaṃ.



333. Pakkagodhajātakaṃ (4-4-3)

129.

Tadeva  me tvaṃ vidito, vanamajjhe rathesabha;

Yassa te khaggabaddhassa, sannaddhassa tirīṭino;

Assatthadumasākhāya, pakkā godhā palāyatha.

130.

Name namantassa bhaje bhajantaṃ, kiccānukubbassa kareyya kiccaṃ;

Nānatthakāmassa kareyya atthaṃ, asambhajantampi na sambhajeyya.

131.

Caje  cajantaṃ vanathaṃ na kayirā, apetacittena na sambhajeyya;

Dijo dumaṃ khīṇaphalanti <code>phalaṃva (ka. sī. syā. ka.), dukanipāte puṭabhattajātakena saṃsandetabbaṃ</code> ñatvā, aññaṃ samekkheyya mahā hi loko.

132.

So te karissāmi yathānubhāvaṃ, kataññutaṃ khattiye <code>khattiyo (syā. ka.)</code> pekkhamāno;

Sabbañca te issariyaṃ dadāmi, yassicchasī tassa tuvaṃ dadāmīti.

Pakkagodhajātakaṃ <code>godhajātakaṃ (sī. syā. pī.)</code> tatiyaṃ.



334. Rājovādajātakaṃ (4-4-4)

133.

Gavaṃ ce taramānānaṃ, jimhaṃ gacchati puṅgavo;

Sabbā tā jimhaṃ gacchanti <code>sabbā gāvī jimhaṃ yanti (sī. syā.)</code>, nette jimhaṃ gate sati.

134.

Evameva  manussesu, yo hoti seṭṭhasammato;

So ce adhammaṃ carati, pageva itarā pajā;

Sabbaṃ raṭṭhaṃ dukhaṃ seti, rājā ce hoti adhammiko.

135.

Gavaṃ ce taramānānaṃ, ujuṃ gacchati puṅgavo;

Sabbā gāvī ujuṃ yanti <code>sabbā tā ujuṃ gacchanti (pī. a. ni. 4.70)</code>, nette ujuṃ gate sati.

136.

Evameva  manussesu, yo hoti seṭṭhasammato;

So sace dhammaṃ carati, pageva itarā pajā;

Sabbaṃ  raṭṭhaṃ sukhaṃ seti, rājā ce hoti dhammikoti.

Rājovādajātakaṃ catutthaṃ.



335. Jambukajātakaṃ (4-4-5)

137.

Brahā pavaḍḍhakāyo so, dīghadāṭho ca jambuka;

Na tvaṃ tattha kule jāto, yattha gaṇhanti kuñjaraṃ.

138.

Asīho sīhamānena, yo attānaṃ vikubbati;

Kotthūva <code>kuṭṭhūva (sī.), kutthuva (syā. pī)</code> gajamāsajja, seti bhūmyā anutthunaṃ.

139.

Yasassino uttamapuggalassa, sañjātakhandhassa mahabbalassa;

Asamekkhiya thāmabalūpapattiṃ, sa seti nāgena hatoyaṃ jambuko.

140.

Yo cīdha kammaṃ kurute pamāya, thāmabbalaṃ attani saṃviditvā;

Jappena mantena subhāsitena, parikkhavā so vipulaṃ jinātīti.

Jambukajātakaṃ pañcamaṃ.



336. Brahāchattajātakaṃ (4-4-6)

141.

Tiṇaṃ tiṇanti lapasi, ko nu te tiṇamāhari;

Kiṃ  nu te tiṇakiccatthi, tiṇameva pabhāsasi.

142.

Idhāgamā brahmacārī, brahā chatto bahussuto;

So me <code>so ve (ka.)</code> sabbaṃ samādāya, tiṇaṃ nikkhippa gacchati.

143.

Evetaṃ hoti kattabbaṃ, appena bahumicchatā;

Sabbaṃ sakassa ādānaṃ, anādānaṃ tiṇassa ca. ( ) <code>(tiṇassa cāṭīsu gato, tattha kā paridevanā) (sī. syā.) (cāṭīsu pakkhipitvāna, tattha kā paridevanā) (ka.)</code>

144.

Sīlavanto  na kubbanti, bālo sīlāni kubbati;

Aniccasīlaṃ dussīlyaṃ <code>dussīlaṃ (pī.)</code>, kiṃ paṇḍiccaṃ karissatīti.

Brahāchattajātakaṃ chaṭṭhaṃ.



337. Pīṭhajātakaṃ (4-4-7)

145.

Na te pīṭhamadāyimhā <code>madāsimha (pī. ka.)</code>, na pānaṃ napi bhojanaṃ;

Brahmacāri khamassu me, etaṃ passāmi accayaṃ.

146.

Nevābhisajjāmi na cāpi kuppe, na cāpi me appiyamāsi kiñci;

Athopi me āsi manovitakko, etādiso nūna kulassa dhammo.

147.

Esasmākaṃ kule dhammo, pitupitāmaho sadā;

Āsanaṃ udakaṃ pajjaṃ, sabbetaṃ nipadāmase.

148.

Esasmākaṃ  kule dhammo, pitupitāmaho sadā;

Sakkaccaṃ upatiṭṭhāma, uttamaṃ viya ñātakanti.

Pīṭhajātakaṃ sattamaṃ.



338. Thusajātakaṃ (4-4-8)

149.

Viditaṃ thusaṃ undurānaṃ <code>undūrānaṃ (ka.)</code>, viditaṃ pana taṇḍulaṃ;

Thusaṃ thusaṃ <code>thusaṃ thūlaṃ (sī.)</code> vivajjetvā, taṇḍulaṃ pana khādare.

150.

Yā mantanā araññasmiṃ, yā ca gāme nikaṇṇikā;

Yañcetaṃ iti cīti ca, etampi viditaṃ mayā.

151.

Dhammena kira jātassa, pitā puttassa makkaṭo;

Daharasseva santassa, dantehi phalamacchidā.

152.

Yametaṃ parisappasi <code>parisabbesi (ka.)</code>, ajakāṇova sāsape;

Yopāyaṃ heṭṭhato seti <code>sesi (sī.)</code>, etampi viditaṃ mayāti.

Thusajātakaṃ aṭṭhamaṃ.



339. Bāverujātakaṃ (4-4-9)

153.

Adassanena  morassa, sikhino mañjubhāṇino;

Kākaṃ tattha apūjesuṃ, maṃsena ca phalena ca.

154.

Yadā  ca sarasampanno, moro bāverumāgamā;

Atha  lābho ca sakkāro, vāyasassa ahāyatha.

155.

Yāva nuppajjatī buddho, dhammarājā pabhaṅkaro;

Tāva aññe apūjesuṃ, puthū samaṇabrāhmaṇe.

156.

Yadā ca sarasampanno, buddho dhammaṃ adesayi;

Atha lābho ca sakkāro, titthiyānaṃ ahāyathāti.

Bāverujātakaṃ navamaṃ.



340. Visayhajātakaṃ (4-4-10)

157.

Adāsi dānāni pure visayha, dadato ca te khayadhammo ahosi;

Ito paraṃ ce na dadeyya dānaṃ, tiṭṭheyyuṃ te saṃyamantassa bhogā.

158.

Anariyamariyena sahassanetta, suduggatenāpi akiccamāhu;

Mā vo dhanaṃ taṃ ahu devarāja <code>ahuvā janinda (ka. sī. syā. pī.)</code>, yaṃ bhogahetu vijahemu saddhaṃ.

159.

Yena eko ratho yāti, yāti tenāparo ratho;

Porāṇaṃ nihitaṃ vattaṃ, vattataññeva <code>vaddhaṃ, vaddhataññeva (ka. sī. pī.)</code> vāsava.

160.

Yadi  hessati dassāma, asante kiṃ dadāmase;

Evaṃbhūtāpi dassāma, mā dānaṃ pamadamhaseti.

Visayhajātakaṃ dasamaṃ.

Kokilavaggo <code>kokālikavaggo (ka.)</code> catuttho.

Tassuddānaṃ -

Ativelapabhāsati  jītavaro, vanamajjha rathesabha jimhagamo;

Atha jambu tiṇāsanapīṭhavaraṃ, atha taṇḍula mora visayha dasāti.

5. Cūḷakuṇālavaggo



341. Kaṇḍarījātakaṃ (4-5-1)

161.

Narānamārāmakarāsu nārisu, anekacittāsu aniggahāsu ca;

Sabbattha nāpītikarāpi <code>sabba’ttanā’pītikarāpi (sī. syā.)</code> ce siyā <code>siyuṃ (syā.)</code>, na vissase titthasamā hi nāriyo.

162.

Yaṃ  ve <code>yañca (syā. ka.)</code> disvā kaṇḍarīkinnarānaṃ <code>kinnarakinnarīnaṃ (syā.), kinnarīkinnarānaṃ (ka.)</code>, sabbitthiyo na ramanti agāre;

Taṃ  tādisaṃ maccaṃ cajitvā bhariyā, aññaṃ disvā purisaṃ pīṭhasappiṃ.

163.

Bakassa ca bāvarikassa <code>pāvārikassa (sī.)</code> rañño, accantakāmānugatassa bhariyā;

Avācarī <code>accācari (syā.), anācari (ka.)</code> paṭṭhavasānugassa <code>baddhavasānugassa (sī. syā.), pattavasānugatassa (ka.)</code>, kaṃ vāpi itthī nāticare tadaññaṃ.

164.

Piṅgiyānī sabbalokissarassa, rañño piyā brahmadattassa bhariyā;

Avācarī paṭṭhavasānugassa, taṃ vāpi sā nājjhagā kāmakāminīti.

Kaṇḍarījātakaṃ <code>kinnarījātakaṃ (ka. sī. ka.), kuṇḍalikajātakaṃ (syā.)</code> paṭhamaṃ.



342. Vānarajātakaṃ (4-5-2)

165.

Asakkhiṃ  vata attānaṃ, uddhātuṃ udakā thalaṃ;

Na dānāhaṃ puna tuyhaṃ, vasaṃ gacchāmi vārija.

166.

Alametehi ambehi, jambūhi panasehi ca;

Yāni pāraṃ samuddassa, varaṃ mayhaṃ udumbaro.

167.

Yo ca uppatitaṃ atthaṃ, na khippamanubujjhati;

Amittavasamanveti , pacchā ca anutappati.

168.

Yo ca uppatitaṃ atthaṃ, khippameva nibodhati;

Muccate sattusambādhā, na ca pacchānutappatīti.

Vānarajātakaṃ dutiyaṃ.



343. Kuntinījātakaṃ (4-5-3)

169.

Avasimha tavāgāre, niccaṃ sakkatapūjitā;

Tvameva dānimakari, handa rāja vajāmahaṃ.

170.

Yo ve kate paṭikate, kibbise paṭikibbise;

Evaṃ taṃ sammatī veraṃ, vasa kuntini māgamā.

171.

Na katassa ca kattā ca, metti <code>mettī (pī.), mittī (ka.)</code> sandhīyate puna;

Hadayaṃ nānujānāti, gacchaññeva rathesabha.

172.

Katassa ceva kattā ca, metti sandhīyate puna;

Dhīrānaṃ no ca bālānaṃ, vasa kuntini māgamāti.

Kuntinījātakaṃ tatiyaṃ.



344. Ambajātakaṃ (4-5-4)

173.

Yo  nīliyaṃ maṇḍayati, saṇḍāsena vihaññati;

Tassa sā vasamanvetu, yā te ambe avāhari.

174.

Vīsaṃ vā pañcavīsaṃ <code>paṇṇuvīsaṃ (ka. sī. pī.)</code> vā, ūnatiṃsaṃ va jātiyā;

Tādisā  pati mā laddhā <code>patiṃ mā laddhā (pī.), pati mā’lattha (?)</code>, yā te ambe avāhari.

175.

Dīghaṃ  gacchatu addhānaṃ, ekikā abhisārikā;

Saṅkete pati mā adda <code>mā addasa (sī. pī.)</code>, yā te ambe avāhari.

176.

Alaṅkatā suvasanā, mālinī candanussadā;

Ekikā sayane setu, yā te ambe avāharīti.

Ambajātakaṃ <code>ambacorajātakaṃ (ka. sī. pī.)</code> catutthaṃ.



345. Gajakumbhajātakaṃ (4-5-5)

177.

Vanaṃ yadaggi dahati, pāvako kaṇhavattanī;

Kathaṃ karosi pacalaka, evaṃ dandhaparakkamo.

178.

Bahūni rukkhachiddāni, pathabyā vivarāni ca;

Tāni ce nābhisambhoma, hoti no kālapariyāyo.

179.

Yo dandhakāle tarati, taraṇīye ca dandhati;

Sukkhapaṇṇaṃva akkamma, atthaṃ bhañjati attano.

180.

Yo dandhakāle dandheti, taraṇīye ca tārayi;

Sasīva rattiṃ vibhajaṃ, tassattho paripūratīti.

Gajakumbhajātakaṃ pañcamaṃ.



346. Kesavajātakaṃ (4-5-6)

181.

Manussindaṃ  jahitvāna, sabbakāmasamiddhinaṃ;

Kathaṃ nu bhagavā kesī, kappassa ramati assame <code>ramatassame (ka.)</code>.

182.

Sādūnī <code>sādhūni (ka. sī. syā. ka.)</code> ramaṇīyāni, santi vakkhā manoramā;

Subhāsitāni kappassa, nārada ramayanti maṃ.

183.

Sālīnaṃ odanaṃ bhuñje, suciṃ maṃsūpasecanaṃ;

Kathaṃ sāmākanīvāraṃ, aloṇaṃ chādayanti taṃ.

184.

Sāduṃ  vā <code>asāduṃ (pī.)</code> yadi vāsāduṃ, appaṃ vā yadi vā bahuṃ;

Vissattho yattha bhuñjeyya, vissāsaparamā rasāti.

Kesavajātakaṃ <code>kesījātakaṃ (ka.)</code> chaṭṭhaṃ.



347. Ayakūṭajātakaṃ (4-5-7)

185.

Sabbāyasaṃ  kūṭamatippamāṇaṃ, paggayha yo <code>so (pī.)</code> tiṭṭhasi antalikkhe;

Rakkhāya me <code>maṃ (sī.)</code> tvaṃ vihito nusajja, udāhu me cetayase <code>vāyamase (sī. syā.)</code> vadhāya.

186.

Dūto ahaṃ rājidha rakkhasānaṃ, vadhāya tuyhaṃ pahitohamasmi;

Indo  ca taṃ rakkhati devarājā, tenuttamaṅgaṃ na te <code>na hi (ka. sī. pī.), te na (ka.)</code> phālayāmi.

187.

Sace ca maṃ rakkhati devarājā, devānamindo maghavā sujampati;

Kāmaṃ pisācā vinadantu sabbe, na santase rakkhasiyā pajāya.

188.

Kāmaṃ kandantu <code>kantantu (ka.), kaṇḍantu (syā.)</code> kumbhaṇḍā, sabbe paṃsupisācakā;

Nālaṃ pisācā yuddhāya, mahatī sā vibhiṃsikāti <code>vibhesikāti (syā.), vihesikāti (pī.)</code>.

Ayakūṭajātakaṃ sattamaṃ.



348. Araññajātakaṃ (4-5-8)

189.

Araññā gāmamāgamma, kiṃsīlaṃ kiṃvataṃ ahaṃ;

Purisaṃ tāta seveyyaṃ, taṃ me akkhāhi pucchito.

190.

Yo taṃ vissāsaye tāta, vissāsañca khameyya te;

Sussūsī ca titikkhī ca, taṃ bhajehi ito <code>taṃ bhajeyyāsito (ka.)</code> gato.

191.

Yassa kāyena vācāya, manasā natthi dukkaṭaṃ;

Urasīva patiṭṭhāya, taṃ bhajehi ito gato.

192.

Haliddirāgaṃ  kapicittaṃ, purisaṃ rāgavirāginaṃ;

Tādisaṃ  tāta mā sevi, nimmanussampi ce siyāti.

Araññajātakaṃ aṭṭhamaṃ.



349. Sandhibhedajātakaṃ (4-5-9)

193.

Neva itthīsu sāmaññaṃ, nāpi bhakkhesu sārathi;

Athassa sandhibhedassa, passa yāva sucintitaṃ.

194.

Asi  tikkhova maṃsamhi, pesuññaṃ parivattati;

Yatthūsabhañca sīhañca, bhakkhayanti migādhamā.

195.

Imaṃ so sayanaṃ seti, yamimaṃ <code>yayimaṃ (sī. pī.), yimaṃ (ka.)</code> passasi sārathi;

Yo vācaṃ sandhibhedassa, pisuṇassa nibodhati.

196.

Te janā sukhamedhanti, narā saggagatāriva;

Ye vācaṃ sandhibhedassa, nāvabodhanti sārathīti.

Sandhibhedajātakaṃ navamaṃ.



350. Devatāpañhajātakaṃ (4-5-10)

197.

Hanti hatthehi pādehi, mukhañca parisumbhati;

Sa ve rāja piyo hoti, kaṃ tena tvābhipassasi <code>mabhipassasi (sī.)</code>.

198.

Akkosati yathākāmaṃ, āgamañcassa icchati;

Sa  ve rāja piyo hoti, kaṃ tena tvābhipassasi.

199.

Abbhakkhāti abhūtena, alikenābhisāraye;

Sa ve rāja piyo hoti, kaṃ tena tvābhipassasi.

200.

Haraṃ annañca pānañca, vatthasenāsanāni ca;

Aññadatthuharā santā, te ve rāja piyā honti;

Kaṃ tena tvābhipassasīti.

Devatāpañhajātakaṃ dasamaṃ.

Cūḷakuṇālavaggo pañcamo.

Tassuddānaṃ -

Narānaṃ  asakkhivasimhavaro, nīliyamaggivarañca puna;

Puna rasāyasakūṭavaro, tathārañña sārathi hanti dasāti.

Atha vagguddānaṃ -

Kāliṅgaṃ <code>vivaraṃ (bahūsu)</code> pucimandañca, kuṭidūsaka kokilā <code>kuṭidūsaṃ bahubhāṇakaṃ (bahūsu)</code>;

Cūḷakuṇālavaggo so, pañcamo suppakāsitoti.

Catukkanipātaṃ niṭṭhitaṃ.

