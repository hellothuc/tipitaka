2. Dukanipāto

1. Daḷhavaggo



151. Rājovādajātakaṃ (2-1-1)

1.

Daḷhaṃ  daḷhassa khipati, balliko <code>malliko (sī. pī.)</code> mudunā muduṃ;

Sādhumpi sādhunā jeti, asādhumpi asādhunā;

Etādiso ayaṃ rājā, maggā uyyāhi sārathi.

2.

Akkodhena jine kodhaṃ, asādhuṃ sādhunā jine;

Jine kadariyaṃ dānena, saccenālikavādinaṃ;

Etādiso ayaṃ rājā, maggā uyyāhi sārathīti.

Rājovādajātakaṃ paṭhamaṃ.



152. Asamekkhitakammantaṃ, turitābhinipātinaṃ.

Sāni kammāni tappenti, uṇhaṃvajjhohitaṃ mukhe.

4.

Sīho ca sīhanādena, daddaraṃ abhinādayi;

Sutvā sīhassa nigghosaṃ, siṅgālo <code>sigālo (sī. syā. pī.)</code> daddare vasaṃ;

Bhīto santāsamāpādi, hadayañcassa apphalīti.

Siṅgālajātakaṃ <code>sigālajātakaṃ (sī. syā. pī.)</code> dutiyaṃ.



153. Sūkarajātakaṃ (2-1-3)

5.

Catuppado  ahaṃ samma, tvampi samma catuppado;

Ehi samma <code>sīha (sī. pī.)</code> nivattassu, kiṃ nu bhīto palāyasi.

6.

Asuci  pūtilomosi, duggandho vāsi sūkara;

Sace yujjhitukāmosi, jayaṃ samma dadāmi teti.

Sūkarajātakaṃ tatiyaṃ.



154. Uragajātaka (2-1-4)

7.

Idhūragānaṃ  pavaro paviṭṭho, selassa vaṇṇena pamokkhamicchaṃ;

Brahmañca vaṇṇaṃ <code>vakkaṃ (ka.)</code> apacāyamāno, bubhukkhito no vitarāmi <code>visahāmi (ka. si. syā. pī.)</code> bhottuṃ.

8.

So brahmagutto cirameva jīva, dibyā ca te pātubhavantu bhakkhā;

Yo brahmavaṇṇaṃ apacāyamāno, bubhukkhito no vitarāsi <code>sabbatthapi samānaṃ</code> bhottunti.

Uragajātakaṃ catutthaṃ.



155. Bhaggajātakaṃ (2-1-5)

9.

Jīva  vassasataṃ bhagga <code>gagga (sī. pī.)</code>, aparāni ca vīsatiṃ <code>vīsati (syā. ka.)</code>;

Mā maṃ pisācā khādantu, jīva tvaṃ sarado sataṃ.

10.

Tvampi vassasataṃ jīva, aparāni ca vīsatiṃ;

Visaṃ pisācā khādantu, jīva tvaṃ sarado satanti.

Bhaggajātakaṃ pañcamaṃ.



156. Alīnacittajātakaṃ (2-1-6)

11.

Alīnacittaṃ nissāya, pahaṭṭhā mahatī camū;

Kosalaṃ senāsantuṭṭhaṃ, jīvaggāhaṃ agāhayi.

12.

Evaṃ nissayasampanno, bhikkhu āraddhavīriyo;

Bhāvayaṃ kusalaṃ dhammaṃ, yogakkhemassa pattiyā;

Pāpuṇe anupubbena, sabbasaṃyojanakkhayanti.

Alīnacittajātakaṃ chaṭṭhaṃ.



157. Guṇajātakaṃ (2-1-7)

13.

Yena  kāmaṃ paṇāmeti, dhammo balavataṃ migī;

Unnadantī vijānāhi, jātaṃ saraṇato bhayaṃ.

14.

Api  cepi dubbalo mitto, mittadhammesu tiṭṭhati;

So ñātako ca bandhu ca, so mitto so ca me sakhā;

Dāṭhini  mātimaññittho <code>maññivo (syā.), maññavho (ka.)</code>, siṅgālo mama pāṇadoti.

Guṇajātakaṃ sattamaṃ.



158. Suhanujātakaṃ (2-1-8)

15.

Nayidaṃ visamasīlena, soṇena suhanū saha;

Suhanūpi tādisoyeva, yo soṇassa sagocaro.

16.

Pakkhandinā pagabbhena, niccaṃ sandānakhādinā;

Sameti pāpaṃ pāpena, sameti asatā asanti.

Suhanujātakaṃ aṭṭhamaṃ.



159. Morajātakaṃ (2-1-9)

17.

Udetayaṃ cakkhumā ekarājā, harissavaṇṇo pathavippabhāso <code>paṭhavippabhāso (sī. syā. pī.)</code>;

Taṃ taṃ namassāmi harissavaṇṇaṃ pathavippabhāsaṃ, tayājja guttā viharemu divasaṃ.

Ye brāhmaṇā vedagū sabbadhamme, te me namo te ca maṃ pālayantu;

Namatthu buddhānaṃ <code>buddhāna (?)</code> namatthu bodhiyā, namo vimuttānaṃ <code>vimuttāna (?)</code> namo vimuttiyā;

Imaṃ so parittaṃ katvā, moro carati esanā.

18.

Apetayaṃ  cakkhumā ekarājā, harissavaṇṇo pathavippabhāso;

Taṃ taṃ nammassāmi harissavaṇṇaṃ pathavippabhāsaṃ, tayājja guttā viharemu rattiṃ.

Ye brāhmaṇā vedagū sabbadhamme, te me namo te ca maṃ pālayantu;

Namatthu buddhānaṃ namatthu bodhiyā, namo vimuttānaṃ namo vimuttiyā;

Imaṃ so parittaṃ katvā, moro vāsamakappayīti.

Morajātakaṃ navamaṃ.



160. Vinīlajātakaṃ (2-1-10)

19.

Evameva nūna <code>nu (ka.)</code> rājānaṃ, vedehaṃ mithilaggahaṃ;

Assā vahanti ājaññā, yathā haṃsā vinīlakaṃ.

20.

Vinīla  duggaṃ bhajasi, abhūmiṃ tāta sevasi;

Gāmantakāni <code>gāmantikāni (sī.), gāmantarāni (ka.)</code> sevassu, etaṃ mātālayaṃ tavāti.

Vinīlajātakaṃ dasamaṃ.

Daḷhavaggo paṭhamo.

Tassuddānaṃ -

Varaballika  daddara sūkarako, uragūttama pañcamabhaggavaro;

Mahatīcamu yāva siṅgālavaro, suhanuttama mora vinīlaṃ dasāti.

2. Santhavavaggo



161. Indasamānagottajātakaṃ (2-2-1)

21.

Na  santhavaṃ <code>sandhavaṃ (ka.)</code> kāpurisena kayirā, ariyo anariyena pajānamatthaṃ;

Cirānuvutthopi karoti pāpaṃ, gajo yathā indasamānagottaṃ.

22.

Yaṃ tveva jaññā sadiso mamanti, sīlena paññāya sutena cāpi;

Teneva mettiṃ kayirātha saddhiṃ, sukho have sappurisena saṅgamoti.

Indasamānagottajātakaṃ paṭhamaṃ.



162. Santhavajātakaṃ (2-2-2)

23.

Na  santhavasmā paramatthi pāpiyo, yo santhavo <code>sandhavo (ka.)</code> kāpurisena hoti;

Santappito sappinā pāyasena <code>pāyāsena (ka.)</code>, kicchākataṃ paṇṇakuṭiṃ adayhi <code>adaḍḍhahi (sī. syā.), adaṭṭhahi (pī.), adaddahi (?)</code>.

24.

Na santhavasmā paramatthi seyyo, yo santhavo sappurisena hoti;

Sīhassa byagghassa ca dīpino ca, sāmā mukhaṃ lehati santhavenāti.

Santhavajātakaṃ dutiyaṃ.



163. Susīmajātakaṃ (2-2-3)

25.

Kāḷā migā setadantā tavīme <code>tava ime (sī. syā. pī.)</code>, parosataṃ hemajālābhichannā <code>hemajālābhisañchannā (sī.)</code>;

Te te dadāmīti susīma brūsi, anussaraṃ  pettipitāmahānaṃ.

26.

Kāḷā  migā setadantā mamīme <code>mama ime (sī. pī.)</code>, parosataṃ hemajālābhicchannā;

Te te dadāmīti vadāmi māṇava, anussaraṃ pettipitāmahānanti.

Susīmajātakaṃ tatiyaṃ.



164. Gijjhajātakaṃ (2-2-4)

27.

Yaṃ nu gijjho yojanasataṃ, kuṇapāni avekkhati;

Kasmā jālañca pāsañca, āsajjāpi na bujjhasi.

28.

Yadā parābhavo hoti, poso jīvitasaṅkhaye;

Atha jālañca pāsañca, āsajjāpi na bujjhatīti.

Gijjhajātakaṃ catutthaṃ.



165. Nakulajātakaṃ (2-2-5)

29.

Sandhiṃ katvā amittena, aṇḍajena jalābuja;

Vivariya dāṭhaṃ sesi <code>sayasi (sī. syā. pī.)</code>, kuto te bhayamāgataṃ.

30.

Saṅketheva <code>saṅkateva (ka.)</code> amittasmiṃ, mittasmimpi na vissase;

Abhayā bhayamuppannaṃ, api mūlāni kantatīti <code>mūlaṃ nikantatīti (sī.)</code>.

Nakulajātakaṃ pañcamaṃ.



166. Upasāḷakajātakaṃ (2-2-6)

31.

Upasāḷakanāmāni <code>upasāḷhakanāmānaṃ (sī. syā. pī.)</code>, sahassāni catuddasa;

Asmiṃ padese daḍḍhāni, natthi loke anāmataṃ.

32.

Yamhi  saccañca dhammo ca, ahiṃsā saṃyamo damo;

Etaṃ ariyā sevanti, etaṃ loke anāmatanti.

Upasāḷakajātakaṃ chaṭṭhaṃ.



167. Samiddhijātakaṃ (2-2-7)

33.

Abhutvā  bhikkhasi bhikkhu, na hi bhutvāna bhikkhasi;

Bhutvāna bhikkhu bhikkhassu, mā taṃ kālo upaccagā.

34.

Kālaṃ  vohaṃ na jānāmi, channo kālo na dissati;

Tasmā abhutvā bhikkhāmi, mā maṃ kālo upaccagāti.

Samiddhijātakaṃ sattamaṃ.



168. Sakuṇagghijātakaṃ (2-2-8)

35.

Seno balasā patamāno, lāpaṃ gocaraṭhāyinaṃ;

Sahasā ajjhappattova, maraṇaṃ tenupāgami.

36.

Sohaṃ nayena sampanno, pettike gocare rato;

Apetasattu modāmi, sampassaṃ atthamattanoti.

Sakuṇagghijātakaṃ aṭṭhamaṃ.



169. Arakajātakaṃ (2-2-9)

37.

Yo ve mettena cittena, sabbalokānukampati;

Uddhaṃ  adho ca tiriyaṃ, appamāṇena sabbaso.

38.

Appamāṇaṃ hitaṃ cittaṃ, paripuṇṇaṃ subhāvitaṃ;

Yaṃ pamāṇakataṃ kammaṃ, na taṃ tatrāvasissatīti.

Arakajātakaṃ navamaṃ.



170. Kakaṇṭakajātakaṃ (2-2-10)

39.

Nāyaṃ pure uṇṇamati <code>unnamati (syā.)</code>, toraṇagge kakaṇṭako;

Mahosadha vijānāhi, kena thaddho kakaṇṭako.

40.

Aladdhapubbaṃ laddhāna, aḍḍhamāsaṃ kakaṇṭako;

Atimaññati rājānaṃ, vedehaṃ mithilaggahanti.

Kakaṇṭakajātakaṃ dasamaṃ.

Santhavavaggo dutiyo.

Tassuddānaṃ -

Atha  indasamāna sapaṇṇakuṭi, susimuttama gijjha jalābujako;

Upasāḷaka bhikkhu salāpavaro, atha mettavaro dasapuṇṇamatīti.

3. Kalyāṇavaggo



171. Kalyāṇadhammajātakaṃ (2-3-1)

41.

Kalyāṇadhammoti  yadā janinda, loke samaññaṃ anupāpuṇāti;

Tasmā na hiyyetha <code>hīyetha (sī.)</code> naro sapañño, hiriyāpi santo dhuramādiyanti.

42.

Sāyaṃ samaññā idha majja pattā, kalyāṇadhammoti janinda loke;

Tāhaṃ samekkhaṃ idha pabbajissaṃ, na hi matthi chando idha kāmabhogeti.

Kalyāṇadhammajātakaṃ paṭhamaṃ.



172. Daddarajātakaṃ (2-3-2)

43.

Ko nu saddena mahatā, abhinādeti daddaraṃ;

Taṃ sīhā nappaṭinadanti <code>kiṃ sīhā nappaṭinadanti (sī. pī.), na sīhā paṭinadanti (ka.)</code>, ko nāmeso migādhibhū.

44.

Adhamo migajātānaṃ, siṅgālo tāta vassati;

Jātimassa jigucchantā, tuṇhī sīhā samacchareti.

Daddarajātakaṃ dutiyaṃ.



173. Makkaṭajātakaṃ (2-3-3)

45.

Tāta  māṇavako eso, tālamūlaṃ apassito;

Agārakañcidaṃ atthi, handa demassagārakaṃ.

46.

Mā kho tvaṃ tāta pakkosi, dūseyya no agārakaṃ;

Netādisaṃ mukhaṃ hoti, brāhmaṇassa susīlinoti.

Makkaṭajātakaṃ tatiyaṃ.



174. Dubbhiyamakkaṭajātakaṃ (2-3-4)

47.

Adamha te vāri pahūtarūpaṃ, ghammābhitattassa pipāsitassa;

So dāni pitvāna <code>pītvāna (sī. pī.)</code> kiriṅkarosi <code>kikiṃkarosi (sī. syā. pī.)</code>, asaṅgamo pāpajanena seyyo.

48.

Ko te suto vā diṭṭho vā, sīlavā nāma makkaṭo;

Idāni kho taṃ ohacchaṃ <code>ūhacca (sī. pī.), ohaccaṃ (syā.), uhajjaṃ (ka.)</code>, esā asmāka dhammatāti.

Dubbhiyamakkaṭajātakaṃ catutthaṃ.



175. Ādiccupaṭṭhānajātakaṃ (2-3-5)

49.

Sabbesu  kira bhūtesu, santi sīlasamāhitā;

Passa sākhāmigaṃ jammaṃ, ādiccamupatiṭṭhati.

50.

Nāssa sīlaṃ vijānātha, anaññāya pasaṃsatha;

Aggihuttañca  uhannaṃ <code>ūhantaṃ (sī.), ūhanaṃ (syā.), ūhanti (pī.), uhadaṃ (ka.)</code>, dve ca bhinnā kamaṇḍalūti.

Ādiccupaṭṭhānajātakaṃ pañcamaṃ.



176. Kaḷāyamuṭṭhijātakaṃ (2-3-6)

51.

Bālo  vatāyaṃ dumasākhagocaro, paññā janinda nayimassa vijjati;

Kaḷāyamuṭṭhiṃ <code>kalāyamuṭṭhiṃ (sī. pī.)</code> avakiriya kevalaṃ, ekaṃ kaḷāyaṃ patitaṃ gavesati.

52.

Evameva mayaṃ rāja, ye caññe atilobhino;

Appena bahuṃ jiyyāma, kaḷāyeneva vānaroti.

Kaḷāyamuṭṭhijātakaṃ chaṭṭhaṃ.



177. Tindukajātakaṃ (2-3-7)

53.

Dhanuhatthakalāpehi, nettiṃ savaradhāribhi;

Samantā parikiṇṇamha, kathaṃ mokkho bhavissati.

54.

Appeva bahukiccānaṃ, attho jāyetha koci naṃ;

Atthi rukkhassa acchinnaṃ, khajjathaññeva tindukanti.

Tindukajātakaṃ sattamaṃ.



178. Kacchapajātakaṃ (2-3-8)

55.

Janittaṃ  me bhavittaṃ me, iti paṅke avassayiṃ;

Taṃ maṃ paṅko ajjhabhavi, yathā dubbalakaṃ tathā;

Taṃ taṃ vadāmi bhaggava, suṇohi vacanaṃ mama.

56.

Gāme vā yadi vā raññe, sukhaṃ yatrādhigacchati;

Taṃ janittaṃ bhavittañca, purisassa pajānato;

Yamhi jīve tamhi gacche, na niketahato siyāti.

Kacchapajātakaṃ aṭṭhamaṃ.



179. Satadhammajātakaṃ (2-3-9)

57.

Tañca  appañca ucchiṭṭhaṃ, tañca kicchena no adā;

Sohaṃ brāhmaṇajātiko, yaṃ bhuttaṃ tampi uggataṃ.

58.

Evaṃ  dhammaṃ niraṃkatvā <code>nirākatvā (?) ni + ā + kara + tvā</code>, yo adhammena jīvati;

Satadhammova lābhena, laddhenapi na nandatīti.

Satadhammajātakaṃ navamaṃ.



180. Duddadajātakaṃ (2-3-10)

59.

Duddadaṃ dadamānānaṃ, dukkaraṃ kamma kubbataṃ;

Asanto nānukubbanti, sataṃ dhammo durannayo.

60.

Tasmā satañca asataṃ, nānā hoti ito gati;

Asanto  nirayaṃ yanti, santo saggaparāyaṇāti <code>parāyanā (syā. ka.)</code>.

Duddadajātakaṃ dasamaṃ.

Kalyāṇavaggo tatiyo.

Tassuddānaṃ -

Susamaññamigādhibhū māṇavako, vāripahūtarūpādiccupaṭṭhānā;

Sakaḷāyasatindukapaṅka puna, satadhamma sududdadakena dasāti.

4. Asadisavaggo



181. Asadisajātakaṃ (2-4-1)

61.

Dhanuggaho asadiso, rājaputto mahabbalo;

Dūrepātī akkhaṇavedhī, mahākāyappadālano.

62.

Sabbāmitte raṇaṃ katvā, na ca kañci viheṭhayi;

Bhātaraṃ sotthiṃ katvāna, saṃyamaṃ ajjhupāgamīti.

Asadisajātakaṃ paṭhamaṃ.



182. Saṅgāmāvacarajātakaṃ (2-4-2)

63.

Saṅgāmāvacaro  sūro, balavā iti vissuto;

Kiṃ  nu toraṇamāsajja, paṭikkamasi kuñjara.

64.

Omadda khippaṃ palighaṃ, esikāni ca abbaha <code>ubbaha (syā.), abbhuha (ka.)</code>;

Toraṇāni ca madditvā, khippaṃ pavisa kuñjarāti.

Saṅgāmāvacarajātakaṃ dutiyaṃ.



183. Vālodakajātakaṃ (2-4-3)

65.

Vālodakaṃ apparasaṃ nihīnaṃ, pitvā <code>pītvā (sī. pī.)</code> mado jāyati gadrabhānaṃ;

Imañca pitvāna rasaṃ paṇītaṃ, mado na sañjāyati sindhavānaṃ.

66.

Appaṃ pivitvāna nihīnajacco, so majjatī tena janinda puṭṭho <code>phuṭṭho (sī. syā.), muṭṭho (ka.)</code>;

Dhorayhasīlī ca kulamhi jāto, na majjatī aggarasaṃ pivitvāti.

Vālodakajātakaṃ tatiyaṃ.



184. Giridattajātakaṃ (2-4-4)

67.

Dūsito giridattena <code>giridantena (pī.)</code>, hayo sāmassa paṇḍavo;

Porāṇaṃ pakatiṃ hitvā, tassevānuvidhiyyati <code>nuvidhīyati (sī. pī.)</code>.

68.

Sace  ca tanujo poso, sikharākāra <code>siṅgārākāra (syā.)</code> kappito;

Ānane naṃ <code>taṃ (sī. syā. pī.)</code> gahetvāna, maṇḍale parivattaye;

Khippameva pahantvāna, tassevānuvidhiyyatīti.

Giridattajātakaṃ catutthaṃ.



185. Anabhiratijātakaṃ (2-4-5)

69.

Yathodake  āvile appasanne, na passati sippikasambukañca;

Sakkharaṃ vālukaṃ macchagumbaṃ, evaṃ āvilamhi <code>āvile hi (sī.)</code> citte;

Na passati attadatthaṃ paratthaṃ.

70.

Yathodake  acche vippasanne, so passati sippikasambukañca;

Sakkharaṃ vālukaṃ macchagumbaṃ, evaṃ anāvilamhi citte;

So passati attadatthaṃ paratthanti.

Anabhiratijātakaṃ pañcamaṃ.



186. Dadhivāhanajātakaṃ (2-4-6)

71.

Vaṇṇagandharasūpeto , amboyaṃ ahuvā pure;

Tameva pūjaṃ labhamāno, kenambo kaṭukapphalo.

72.

Pucimandaparivāro, ambo te dadhivāhana;

Mūlaṃ mūlena saṃsaṭṭhaṃ, sākhā sākhā <code>sākhaṃ (syā. ka.)</code> nisevare <code>nivīsare (ka.)</code>;

Asātasannivāsena, tenambo kaṭukapphaloti.

Dadhivāhanajātakaṃ chaṭṭhaṃ.



187. Catumaṭṭhajātakaṃ (2-4-7)

73.

Ucce viṭabhimāruyha, mantayavho rahogatā;

Nīce oruyha mantavho, migarājāpi sossati.

74.

Yaṃ suvaṇṇo suvaṇṇena <code>yaṃ supaṇṇo supaṇṇena (sī. syā. pī.)</code>, devo devena mantaye;

Kiṃ tettha catumaṭṭhassa, bilaṃ pavisa jambukāti.

Catumaṭṭhajātakaṃ sattamaṃ.



188. Sīhakotthujātakaṃ (2-4-8)

75.

Sīhaṅgulī  sīhanakho, sīhapādapatiṭṭhito;

So sīho sīhasaṅghamhi, eko nadati aññathā.

76.

Mā  tvaṃ nadi rājaputta, appasaddo vane vasa;

Sarena kho <code>mā (ka.)</code> taṃ jāneyyuṃ, na hi te pettiko saroti.

Sīhakotthujātakaṃ aṭṭhamaṃ.



189. Sīhacammajātakaṃ (2-4-9)

77.

Netaṃ sīhassa naditaṃ, na byagghassa na <code>byagghassa na ca (ka.)</code> dīpino;

Pāruto sīhacammena, jammo nadati gadrabho.

78.

Cirampi  kho taṃ khādeyya, gadrabho haritaṃ yavaṃ;

Pāruto sīhacammena, ravamānova dūsayīti.

Sīhacammajātakaṃ navamaṃ.



190. Sīlānisaṃsajātakaṃ (2-4-10)

79.

Passa saddhāya sīlassa, cāgassa ca ayaṃ phalaṃ;

Nāgo nāvāya vaṇṇena, saddhaṃ vahatupāsakaṃ.

80.

Sabbhireva samāsetha, sabbhi kubbetha santhavaṃ;

Satañhi sannivāsena, sotthiṃ gacchati nhāpitoti.

Sīlānisaṃsajātakaṃ dasamaṃ.

Asadisavaggo catuttho.

Tassuddānaṃ -

Dhanuggaha  kuñjara apparaso, giridattamanāvilacittavaraṃ;

Dadhivāhana jambūka sīhanakho, haritayava nāgavarena dasāti.

5. Ruhakavaggo



191. Ruhakajātakaṃ (2-5-1)

81.

Api <code>ambho (syā. ka. sī.)</code> ruhaka chinnāpi, jiyā sandhīyate puna;

Sandhīyassu purāṇiyā, mā kodhassa vasaṃ gami.

82.

Vijjamānesu vākesu <code>vijjamānāsu maruvāsu (sī.), vijjamānāsu marūdvāsu (pī.)</code>, vijjamānesu kārisu;

Aññaṃ jiyaṃ karissāmi, alaññeva purāṇiyāti.

Ruhakajātakaṃ paṭhamaṃ.



192. Sirikāḷakaṇṇijātakaṃ (2-5-2)

83.

Itthī siyā rūpavatī, sā ca sīlavatī siyā;

Puriso taṃ na iccheyya, saddahāsi mahosadha.

84.

Saddahāmi  mahārāja, puriso dubbhago siyā;

Sirī  ca kāḷakaṇṇī ca, na samenti kudācananti.

Sirikāḷakaṇṇijātakaṃ dutiyaṃ.



193. Cūḷapadumajātakaṃ (2-5-3)

85.

Ayameva sā ahamapi <code>ahampi (sī. syā. pī.), ahamsi (ka.)</code> so anañño, ayameva so hatthacchinno anañño;

Yamāha ‘‘komārapatī mama’’nti, vajjhitthiyo natthi itthīsu saccaṃ.

86.

Imañca jammaṃ musalena hantvā, luddaṃ chavaṃ paradārūpaseviṃ;

Imissā ca naṃ pāpapatibbatāya, jīvantiyā chindatha kaṇṇanāsanti.

Cūḷapadumajātakaṃ tatiyaṃ.



194. Maṇicorajātakaṃ (2-5-4)

87.

Na  santi devā pavasanti nūna, na hi nūna santi idha lokapālā;

Sahasā karontānamasaññatānaṃ, na hi nūna santī paṭisedhitāro.

88.

Akāle vassatī tassa, kāle tassa na vassati;

Saggā  ca cavati ṭhānā, nanu so tāvatā hatoti.

Maṇicorajātakaṃ catutthaṃ.



195. Pabbatūpattharajātakaṃ (2-5-5)

89.

Pabbatūpatthare <code>pabbatapatthare (sī. syā. pī.)</code> ramme, jātā pokkharaṇī sivā;

Taṃ siṅgālo apāpāyi <code>apāpāsi (sī. syā. pī.)</code>, jānaṃ sīhena rakkhitaṃ.

90.

Pivanti ce <code>pivanti ve (sī.), pivantiva (pī.), pivanteva (?)</code> mahārāja, sāpadāni mahānadiṃ;

Na tena anadī hoti, khamassu yadi te piyāti.

Pabbatūpatthara <code>pabbatapatthara (sī. syā. pī.)</code> jātakaṃ pañcamaṃ.



196. Valāhakassajātakaṃ (2-5-6)

91.

Ye na kāhanti ovādaṃ, narā buddhena desitaṃ;

Byasanaṃ te gamissanti, rakkhasīhiva vāṇijā.

92.

Ye  ca kāhanti ovādaṃ, narā buddhena desitaṃ;

Sotthiṃ pāraṃ gamissanti, valāheneva <code>vālāheneva (sī. pī.)</code> vāṇijāti.

Valāhakassa <code>vālāhassa (sī. pī.)</code> jātakaṃ chaṭṭhaṃ.



197. Mittāmittajātakaṃ (2-5-7)

93.

Na naṃ umhayate disvā, na ca naṃ paṭinandati;

Cakkhūni cassa na dadāti, paṭilomañca vattati.

94.

Ete  bhavanti ākārā, amittasmiṃ patiṭṭhitā;

Yehi amittaṃ jāneyya, disvā sutvā ca paṇḍitoti.

Mittāmittajātakaṃ sattamaṃ.



198. Rādhajātakaṃ (2-5-8)

95.

Pavāsā āgato tāta, idāni nacirāgato;

Kaccinnu tāta te mātā, na aññamupasevati.

96.

Na kho panetaṃ subhaṇaṃ, giraṃ saccupasaṃhitaṃ;

Sayetha poṭṭhapādova, mummure <code>mummure (syā.), maṃ pure (ka.) mummurasaddo thusaggimhi kukkuḷe ca vattatīti sakkatābhidhānesu</code> upakūthitoti <code>upakūsitoti (sī. syā. pī.), upakūlito (ka.)</code>.

Rādhajātakaṃ aṭṭhamaṃ.



199. Gahapatijātakaṃ (2-5-9)

97.

Ubhayaṃ me na khamati, ubhayaṃ me na ruccati;

Yācāyaṃ koṭṭhamotiṇṇā, nāddasaṃ iti bhāsati.

98.

Taṃ taṃ gāmapati brūmi, kadare appasmi jīvite;

Dve māse saṅgaraṃ katvā <code>kāraṃ katvāna (sī. pī.), saṃkaraṃ katvā (ka.)</code>, maṃsaṃ jaraggavaṃ kisaṃ;

Appattakāle codesi, tampi mayhaṃ na ruccatīti.

Gahapatijātakaṃ navamaṃ.



200. Sādhusīlajātakaṃ (2-5-10)

99.

Sarīradabyaṃ  vuḍḍhabyaṃ <code>vaddhabyaṃ (sī. pī.)</code>, sojaccaṃ sādhusīliyaṃ;

Brāhmaṇaṃ teva pucchāma, kannu tesaṃ vanimhase <code>vaṇimhase (sī. pī.)</code>.

100.

Attho  atthi sarīrasmiṃ, vuḍḍhabyassa namo kare;

Attho atthi sujātasmiṃ, sīlaṃ asmāka ruccatīti.

Sādhusīlajātakaṃ dasamaṃ.

Ruhakavaggo pañcamo.

Tassuddānaṃ -

Apiruhaka  rūpavatī musalo, pavasanti sapañcamapokkharaṇī;

Atha muttimavāṇija umhayate, ciraāgata koṭṭha sarīra dasāti.

6. Nataṃdaḷhavaggo



201. Bandhanāgārajātakaṃ (2-6-1)

101.

Na taṃ daḷhaṃ bandhanamāhu dhīrā, yadāyasaṃ dārujapabbajañca <code>babbajañca (sī.)</code>;

Sārattarattā maṇikuṇḍalesu, puttesu  dāresu ca yā apekkhā.

102.

Etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ;

Etampi chetvāna vajanti dhīrā, anapekkhino kāmasukhaṃ pahāyāti.

Bandhanāgārajātakaṃ paṭhamaṃ.



202. Keḷisīlajātakaṃ (2-6-2)

103.

Haṃsā koñcā mayūrā ca, hatthayo <code>hatthino (sī.), hatthiyo (syā. pī.)</code> pasadā migā;

Sabbe sīhassa bhāyanti, natthi kāyasmi tulyatā.

104.

Evameva manussesu, daharo cepi paññavā;

So hi tattha mahā hoti, neva bālo sarīravāti.

Keḷisīlajātakaṃ dutiyaṃ.



203. Khaṇḍajātakaṃ (2-6-3)

105.

Virūpakkhehi me mettaṃ, mettaṃ erāpathehi me;

Chabyāputtehi me mettaṃ, mettaṃ kaṇhāgotamakehi ca.

Apādakehi  me mettaṃ, mettaṃ dvipādakehi me;

Catuppadehi me mettaṃ, mettaṃ bahuppadehi me.

Mā  maṃ apādako hiṃsi, mā maṃ hiṃsi dvipādako;

Mā maṃ catuppado hiṃsi, mā maṃ hiṃsi bahuppado.

Sabbe sattā sabbe pāṇā, sabbe bhūtā ca kevalā;

Sabbe bhadrāni passantu, mā kañci <code>kiñci (syā. ka.)</code> pāpamāgamā.

106.

Appamāṇo buddho, appamāṇo dhammo;

Appamāṇo saṅgho, pamāṇavantāni sarīsapāni <code>sirisapāni (sī. syā. pī.)</code>;

Ahivicchikasatapadī, uṇṇanābhi <code>uṇṇānābhi (sī. syā. pī.)</code> sarabūmūsikā.

Katā me rakkhā katā me parittā, paṭikkamantu bhūtāni;

Sohaṃ namo bhagavato, namo sattannaṃ sammāsambuddhānanti.

Khaṇḍajātakaṃ tatiyaṃ.



204. Vīrakajātakaṃ (2-6-4)

107.

Api vīraka passesi, sakuṇaṃ mañjubhāṇakaṃ;

Mayūragīvasaṅkāsaṃ, patiṃ mayhaṃ saviṭṭhakaṃ.

108.

Udakathalacarassa pakkhino, niccaṃ āmakamacchabhojino;

Tassānukaraṃ saviṭṭhako, sevāle paliguṇṭhito matoti.

Vīrakajātakaṃ catutthaṃ.



205. Gaṅgeyyajātakaṃ (2-6-5)

109.

Sobhati maccho gaṅgeyyo, atho sobhati yāmuno <code>sobhanti macchā gaṅgeyyā, atho sobhanti yāmunā (syā. pī.)</code>;

Catuppadoyaṃ  puriso, nigrodhaparimaṇḍalo;

Īsakāyata <code>īsamāyata (ka.)</code> gīvo ca, sabbeva atirocati.

110.

Yaṃ  pucchito na taṃ akkhāsi <code>akkhā (sī. syā. pī.)</code>, aññaṃ akkhāsi <code>akkhāti (syā. pī.)</code> pucchito;

Attappasaṃsako poso, nāyaṃ asmāka ruccatīti.

Gaṅgeyyajātakaṃ pañcamaṃ.



206. Kuruṅgamigajātakaṃ (2-6-6)

111.

Iṅgha  vaddhamayaṃ <code>vaddhamayaṃ (sī. syā. pī.)</code> pāsaṃ, chinda dantehi kacchapa;

Ahaṃ tathā karissāmi, yathā nehiti luddako.

112.

Kacchapo pāvisī vāriṃ, kuruṅgo pāvisī vanaṃ;

Satapatto dumaggamhā, dūre putte apānayīti.

Kuruṅgamigajātakaṃ chaṭṭhaṃ.



207. Assakajātakaṃ (2-6-7)

113.

Ayamassakarājena, deso vicarito mayā;

Anukāmaya kāmena <code>anukāmayavanukāmena (sī. pī.)</code>, piyena patinā saha.

114.

Navena sukhadukkhena, porāṇaṃ apidhīyati <code>apithīyati (sī. pī.), apithiyyati (syā.)</code>;

Tasmā assakaraññāva, kīṭo piyataro mamāti.

Assakajātakaṃ sattamaṃ.



208. Susumārajātakaṃ (2-6-8)

115.

Alaṃ  metehi ambehi, jambūhi panasehi ca;

Yāni pāraṃ samuddassa, varaṃ mayhaṃ udumbaro.

116.

Mahatī vata te bondi, na ca paññā tadūpikā;

Susumāra <code>suṃsumāra (sī. syā. pī.)</code> vañcito mesi, gaccha dāni yathāsukhanti.

Susumārajātakaṃ aṭṭhamaṃ.



209. Kukkuṭajātakaṃ (2-6-9)

117.

Diṭṭhā  mayā vane rukkhā, assakaṇṇā vibhīṭakā <code>vibhedakā (syā. ka.)</code>;

Na tāni evaṃ sakkanti, yathā tvaṃ rukkha sakkasi.

118.

Purāṇakukkuṭo <code>kakkaro (sī. syā. pī.)</code> ayaṃ, bhetvā pañjaramāgato;

Kusalo vāḷapāsānaṃ, apakkamati bhāsatīti.

Kukkuṭa <code>kakkara (sī. syā. pī.)</code> jātakaṃ navamaṃ.



210. Kandagalakajātakaṃ (2-6-10)

119.

Ambho  ko nāma yaṃ rukkho, sinnapatto <code>sīnapatto (sī. pī.)</code> sakaṇṭako;

Yattha ekappahārena, uttamaṅgaṃ vibhijjitaṃ <code>visāṭikaṃ (sī. syā. pī.), vighāṭitaṃ (sī. niyya)</code>.

120.

Acāri vatāyaṃ vitudaṃ vanāni, kaṭṭhaṅgarukkhesu asārakesu;

Athāsadā  khadiraṃ jātasāraṃ <code>jātisāraṃ (ka.)</code>, yatthabbhidā garuḷo uttamaṅganti.

Kandagalaka <code>kandalaka (ka.)</code> jātakaṃ dasamaṃ.

Nataṃdaḷhavaggo chaṭṭho.

Tassuddānaṃ -

Daḷhabandhana haṃsavaro ca puna, virūpakkha saviṭṭhaka macchavaro;

Sakuruṅga saassaka ambavaro, puna kukkuṭako garuḷena dasāti.

7. Bīraṇathambhavaggo



211. Somadattajātakaṃ (2-7-1)

121.

Akāsi yoggaṃ dhuvamappamatto, saṃvaccharaṃ bīraṇathambhakasmiṃ;

Byākāsi saññaṃ parisaṃ vigayha, na niyyamo tāyati appapaññaṃ.

122.

Dvayaṃ  yācanako tāta, somadatta nigacchati;

Alābhaṃ  dhanalābhaṃ vā, evaṃ dhammā hi yācanāti.

Somadattajātakaṃ paṭhamaṃ.



212. Ucchiṭṭhabhattajātakaṃ (2-7-2)

123.

Añño uparimo vaṇṇo, añño vaṇṇo ca heṭṭhimo;

Brāhmaṇī tveva pucchāmi, kiṃ heṭṭhā kiñca uppari.

124.

Ahaṃ naṭosmi bhaddante, bhikkhakosmi idhāgato;

Ayañhi koṭṭhamotiṇṇo, ayaṃ so yaṃ <code>tvaṃ (ka.)</code> gavesasīti.

Ucchiṭṭhabhattajātakaṃ dutiyaṃ.



213. Bharujātakaṃ (2-7-3)

125.

Isīnamantaraṃ  katvā, bharurājāti <code>kururājāti (ka.)</code> me sutaṃ;

Ucchinno saha raṭṭhehi <code>raṭṭhena (sī. pī.)</code>, sarājā vibhavaṅgato.

126.

Tasmā hi chandāgamanaṃ, nappasaṃsanti paṇḍitā;

Aduṭṭhacitto bhāseyya, giraṃ saccupasaṃhitanti.

Bharujātakaṃ <code>kururātakaṃ (ka.)</code> tatiyaṃ.



214. Puṇṇanadījātakaṃ (2-7-4)

127.

Puṇṇaṃ nadiṃ yena ca peyyamāhu, jātaṃ  yavaṃ yena ca guyhamāhu;

Dūraṃ gataṃ yena ca avhayanti, so tyāgato <code>tyābhato (syā. ka.) paheḷigāthābhāvo manasi kātabbo</code> handa ca bhuñja brāhmaṇa.

128.

Yato maṃ saratī rājā, vāyasampi pahetave;

Haṃsā koñcā mayūrā ca <code>haṃsakoñcamayūrānaṃ (ka. aṭṭha. pāṭhantaraṃ)</code>, asatīyeva pāpiyāti.

Puṇṇanadījātakaṃ catutthaṃ.



215. Kacchapajātakaṃ (2-7-5)

129.

Avadhī  vata attānaṃ, kacchapo byāharaṃ giraṃ <code>kacchapova pabyāharaṃ (syā.), kacchapo so pabyāharaṃ (ka.)</code>;

Suggahītasmiṃ kaṭṭhasmiṃ, vācāya sakiyāvadhi.

130.

Etampi disvā naravīriyaseṭṭha, vācaṃ pamuñce kusalaṃ nātivelaṃ;

Passasi bahubhāṇena, kacchapaṃ byasanaṃ gatanti.

Kacchapajātakaṃ pañcamaṃ.



216. Macchajātakaṃ (2-7-6)

131.

Na māyamaggi tapati, na sūlo sādhutacchito;

Yañca maṃ maññate macchī, aññaṃ so ratiyā gato.

132.

So  maṃ dahati rāgaggi, cittaṃ cūpatapeti maṃ;

Jālino muñcathāyirā maṃ, na kāme haññate kvacīti.

Macchajātakaṃ chaṭṭhaṃ.



217. Seggujātakaṃ (2-7-7)

133.

Sabbo  loko attamano ahosi, akovidā gāmadhammassa seggu;

Komāri ko nāma <code>komārikā nāma (ka.), komāriko nāma (syā. pī.)</code> tavajja dhammo, yaṃ tvaṃ gahitā pavane parodasi.

134.

Yo dukkhaphuṭṭhāya bhaveyya tāṇaṃ, so me pitā dubbhi vane karoti;

Sā kassa kandāmi vanassa majjhe, yo tāyitā so sahasaṃ karotīti.

Seggujātakaṃ sattamaṃ.



218. Kūṭavāṇijajātakaṃ (2-7-8)

135.

Saṭhassa  sāṭheyyamidaṃ sucintitaṃ, paccoḍḍitaṃ paṭikūṭassa kūṭaṃ;

Phālañce khādeyyuṃ <code>adeyyuṃ (sī. pī.)</code> mūsikā, kasmā kumāraṃ kulalā na <code>no (sī. syā. pī.)</code> hareyyuṃ.

136.

Kūṭassa  hi santi <code>santīdha (ka.)</code> kūṭakūṭā, bhavati <code>bhavanti (ka.)</code> cāpi nikatino nikatyā;

Dehi puttanaṭṭha phālanaṭṭhassa phālaṃ, mā te puttamahāsi phālanaṭṭhoti.

Kūṭavāṇijajātakaṃ aṭṭhamaṃ.



219. Garahitajātakaṃ (2-7-9)

137.

Hiraññaṃ me suvaṇṇaṃ me, esā rattiṃ divā kathā;

Dummedhānaṃ manussānaṃ, ariyadhammaṃ apassataṃ.

138.

Dve dve gahapatayo gehe, eko tattha amassuko;

Lambatthano veṇikato, atho aṅkitakaṇṇako;

Kīto dhanena bahunā, so taṃ vitudate jananti.

Garahitajātakaṃ navamaṃ.



220. Dhammadhajajātakaṃ (2-7-10)

139.

Sukhaṃ jīvitarūposi, raṭṭhā vivanamāgato;

So ekako rukkhamūle <code>araññasmiṃ (sī. syā. pī.)</code>, kapaṇo viya jhāyasi.

140.

Sukhaṃ  jīvitarūposmi, raṭṭhā vivanamāgato;

So ekako rukkhamūle, kapaṇo viya jhāyāmi;

Sataṃ  dhammaṃ anussaraṃti.

Dhammadhajajātakaṃ dasamaṃ.

Bīraṇathambhavaggo sattamo.

Tassuddānaṃ -

Atha  bīraṇathambhavaro ca naṭo, bharurājavaruttamapuṇṇanadī;

Bahubhāṇi aggipavane mūsikā, sahalambatthano kapaṇena dasāti.

8. Kāsāvavaggo



221. Kāsāvajātakaṃ (2-8-1)

141.

Anikkasāvo kāsāvaṃ, yo vatthaṃ paridahissati <code>paridahessati (sī. pī.)</code>;

Apeto damasaccena, na so kāsāvamarahati.

142.

Yo ca vantakasāvassa, sīlesu susamāhito;

Upeto damasaccena, sa ve kāsāvamarahatīti.

Kāsāvajātakaṃ paṭhamaṃ.



222. Cūḷanandiyajātakaṃ (2-8-2)

143.

Idaṃ  tadācariyavaco, pārāsariyo yadabravi <code>porāṇācariyobravi (ka.)</code>;

Māsu tvaṃ akari <code>akarā (sī. pī.)</code> pāpaṃ, yaṃ tvaṃ pacchā kataṃ tape.

144.

Yāni karoti puriso, tāni attani passati;

Kalyāṇakārī kalyāṇaṃ, pāpakārī ca pāpakaṃ;

Yādisaṃ vapate bījaṃ, tādisaṃ harate phalanti.

Cūḷanandiyajātakaṃ dutiyaṃ.



223. Puṭabhattajātakaṃ (2-8-3)

145.

Name  namantassa bhaje bhajantaṃ, kiccānukubbassa kareyya kiccaṃ;

Nānatthakāmassa kareyya atthaṃ, asambhajantampi na sambhajeyya.

146.

Caje  cajantaṃ vanathaṃ na kayirā, apetacittena na sambhajeyya;

Dijo dumaṃ khīṇaphalanti ñatvā, aññaṃ samekkheyya mahā hi lokoti.

Puṭabhattajātakaṃ tatiyaṃ.



224. Kumbhilajātakaṃ (2-8-4)

147.

Yassete  caturo dhammā, vānarinda yathā tava;

Saccaṃ dhammo dhiti cāgo, diṭṭhaṃ so ativattati.

148.

Yassa cete na vijjanti, guṇā paramabhaddakā;

Saccaṃ dhammo dhiti cāgo, diṭṭhaṃ so nātivattatīti.

Kumbhilajātakaṃ catutthaṃ.



225. Khantivaṇṇajātakaṃ (2-8-5)

149.

Atthi me puriso deva, sabbakiccesu byāvaṭo <code>vāvaṭo (ka.)</code>;

Tassa cekoparādhatthi, tattha tvaṃ kinti maññasi.

150.

Amhākampatthi puriso, ediso idha vijjati;

Dullabho aṅgasampanno, khantirasmāka ruccatīti.

Khantivaṇṇajātakaṃ pañcamaṃ.



226. Kosiyajātakaṃ (2-8-6)

151.

Kāle nikkhamanā sādhu, nākāle sādhu nikkhamo;

Akālena hi nikkhamma, ekakampi bahujjano;

Na kiñci atthaṃ joteti, dhaṅkasenāva kosiyaṃ.

152.

Dhīro ca vidhividhānaññū, paresaṃ vivarānugū;

Sabbāmitte  vasīkatvā, kosiyova sukhī siyāti.

Kosiyajātakaṃ chaṭṭhaṃ.



227. Gūthapāṇajātakaṃ (2-8-7)

153.

Sūro  sūrena saṅgamma, vikkantena pahārinā;

Ehi nāga nivattassu, kiṃ nu bhīto palāyasi;

Passantu aṅgamagadhā, mama tuyhañca vikkamaṃ.

154.

Na taṃ pādā vadhissāmi, na dantehi na soṇḍiyā;

Mīḷhena taṃ vadhissāmi, pūti haññatu pūtināti.

Gūthapāṇajātakaṃ sattamaṃ.



228. Kāmanītajātakaṃ (2-8-8)

155.

Tayo giriṃ antaraṃ kāmayāmi, pañcālā kuruyo kekake ca <code>kurayo kekaye ca (sī.)</code>;

Tatuttariṃ <code>taduttariṃ (ka.)</code> brāhmaṇa kāmayāmi, tikiccha maṃ brāhmaṇa kāmanītaṃ.

156.

Kaṇhāhidaṭṭhassa karonti heke, amanussapaviṭṭhassa <code>amanussavaddhassa (sī. pī.), amanussaviṭṭhassa (syā.)</code> karonti paṇḍitā;

Na kāmanītassa karoti koci, okkantasukkassa  hi kā tikicchāti.

Kāmanītajātakaṃ aṭṭhamaṃ.



229. Palāyitajātakaṃ (2-8-9)

157.

Gajaggameghehi hayaggamālibhi, rathūmijātehi sarābhivassebhi <code>sarābhivassabhi (syā. sī. aṭṭha.), sarābhivassibhi (?)</code>;

Tharuggahāvaṭṭa <code>dhanuggahāvaṭṭa (ka.)</code> daḷhappahāribhi, parivāritā takkasilā samantato.

158.

<code>abhidhāvathā ca patathā ca, vividhavinaditā ca dantibhi; vattatajja tumulo ghoso, yathā vijjutā jaladharassa gajjatoti; (sī. pī. ka.)</code> Abhidhāvatha  cūpadhāvatha ca <code>abhidhāvathā cuppatathā ca (syā.)</code>, vividhā vināditā <code>vināditattha (ka.)</code> vadantibhi;

Vattatajja tumulo ghoso yathā, vijjulatā jaladharassa gajjatoti <code>abhidhāvathā ca patathā ca, vividhavinaditā ca dantibhi; vattatajja tumulo ghoso, yathā vijjutā jaladharassa gajjatoti; (sī. pī. ka.)</code>.

Palāyitajātakaṃ navamaṃ.



230. Dutiyapalāyitajātakaṃ (2-8-10)

159.

Dhajamaparimitaṃ anantapāraṃ, duppasahaṃdhaṅkehi sāgaraṃva <code>sāgaramiva (sī. syā. pī.)</code>;

Girimivaanilena duppasayho <code>duppasaho (sī. pī. ka.)</code>, duppasaho ahamajjatādisena.

160.

Mā  bāliyaṃ vilapi <code>vippalapi (bahūsu)</code> na hissa tādisaṃ, viḍayhase <code>viḷayhase (sī. pī.)</code> na hi labhase nisedhakaṃ;

Āsajjasi gajamiva ekacārinaṃ, yo taṃ padā naḷamiva pothayissatīti.

Dutiyapalāyitajātakaṃ dasamaṃ.

Kāsāvavaggo aṭṭhamo.

Tassuddānaṃ -

Varavatthavaco  dumakhīṇaphalaṃ, caturodhammavaraṃ purisuttama;

Dhaṅkamagadhā ca tayogirināma, gajaggavaro dhajavarena dasāti.

9. Upāhanavaggo



231. Upāhanajātakaṃ (2-9-1)

161.

Yathāpi  kītā purisassupāhanā, sukhassa atthāya dukhaṃ udabbahe;

Ghammābhitattā thalasā papīḷitā, tasseva pāde purisassa khādare.

162.

Evameva  yo dukkulīno anariyo, tammāka <code>tamhāka (sī.), tumhāka (syā. pī.)</code> vijjañca sutañca ādiya;

Tameva so tattha sutena khādati, anariyo vuccati dupāhanūpamoti <code>pānadūpamoti (sī. pī.)</code>.

Upāhanajātakaṃ paṭhamaṃ.



232. Vīṇāguṇajātakaṃ (2-9-2)

163.

Ekacintito yamattho, bālo apariṇāyako;

Na hi khujjena vāmena, bhoti saṅgantumarahasi.

164.

Purisūsabhaṃ maññamānā, ahaṃ khujjamakāmayiṃ;

Soyaṃ saṃkuṭito seti, chinnatanti yathā viṇāti <code>thuṇāti (sī.)</code>.

Vīṇāguṇajātakaṃ dutiyaṃ.



233. Vikaṇṇajātakaṃ (2-9-3)

165.

Kāmaṃ yahiṃ icchasi tena gaccha, viddhosi mammamhi <code>mamasmi (ka.)</code> vikaṇṇakena;

Hatosi bhattena suvāditena <code>savāditena (sī. syā. pī.)</code>, lolo ca macche anubandhamāno.

166.

Evampi  lokāmisaṃ opatanto, vihaññatī  cittavasānuvattī;

So haññati ñātisakhāna majjhe, macchānugo soriva suṃsumāroti <code>susumāro (ka.)</code>.

Vikaṇṇajātakaṃ tatiyaṃ.



234. Asitābhūjātakaṃ (2-9-4)

167.

Tvameva  dānimakara <code>makari (syā.), makarā (ka. sī.)</code>, yaṃ kāmo byagamā tayi;

Soyaṃ appaṭisandhiko, kharachinnaṃva renukaṃ <code>rerukaṃ (sī. pī.)</code>.

168.

Atricchaṃ <code>atricchā (sī. syā. pī.)</code> atilobhena, atilobhamadena ca;

Evaṃ hāyati atthamhā, ahaṃva asitābhuyāti.

Asitābhūjātakaṃ catutthaṃ.



235. Vacchanakhajātakaṃ (2-9-5)

169.

Sukhā gharā vacchanakha, sahiraññā sabhojanā;

Yattha bhutvā pivitvā ca, sayeyyātha anussuko.

170.

Gharā nānīhamānassa, gharā nābhaṇato musā;

Gharā nādinnadaṇḍassa, paresaṃ anikubbato <code>anikrubbato (ka.)</code>;

Evaṃ chiddaṃ durabhisambhavaṃ <code>durabhibhavaṃ (sī. pī.)</code>, ko gharaṃ paṭipajjatīti.

Vacchanakhajātakaṃ pañcamaṃ.



236. Bakajātakaṃ (2-9-6)

171.

Bhaddako  vatayaṃ pakkhī, dijo kumudasannibho;

Vūpasantehi pakkhehi, mandamandova jhāyati.

172.

Nāssa sīlaṃ vijānātha, anaññāya pasaṃsatha;

Amhe dijo na pāleti, tena pakkhī na phandatīti.

Bakajātakaṃ chaṭṭhaṃ.



237. Sāketajātakaṃ (2-9-7)

173.

Ko  nu kho bhagavā hetu, ekacce idha puggale;

Atīva hadayaṃ nibbāti, cittañcāpi pasīdati.

174.

Pubbeva sannivāsena, paccuppannahitena vā;

Evaṃ taṃ jāyate pemaṃ, uppalaṃva yathodaketi.

Sāketajātakaṃ sattamaṃ.



238. Ekapadajātakaṃ (2-9-8)

175.

Iṅgha  ekapadaṃ tāta, anekatthapadassitaṃ <code>padanissitaṃ (sī. pī.)</code>;

Kiñci saṅgāhikaṃ brūsi, yenatthe sādhayemase.

176.

Dakkheyyekapadaṃ tāta, anekatthapadassitaṃ;

Tañca sīlena saññuttaṃ, khantiyā upapāditaṃ;

Alaṃ  mitte sukhāpetuṃ, amittānaṃ dukhāya cāti.

Ekapadajātakaṃ aṭṭhamaṃ.



239. Haritamaṇḍūkajātakaṃ (2-9-9)

177.

Āsīvisampi maṃ <code>āsīvisaṃ mamaṃ (sī. pī.)</code> santaṃ, paviṭṭhaṃ kumināmukhaṃ;

Ruccate haritāmātā, yaṃ maṃ khādanti macchakā.

178.

Vilumpateva puriso, yāvassa upakappati;

Yadā caññe vilumpanti, so vilutto vilumpatīti <code>viluppatīti (?)</code>.

Haritamaṇḍūkajātakaṃ navamaṃ.



240. Mahāpiṅgalajātakaṃ (2-9-10)

179.

Sabbo jano hiṃsito piṅgalena, tasmiṃ mate paccayā <code>paccayaṃ (sī. syā. pī.)</code> vedayanti;

Piyo nu te āsi akaṇhanetto, kasmā nu tvaṃ rodasi dvārapāla.

180.

Na  me piyo āsi akaṇhanetto, bhāyāmi paccāgamanāya tassa;

Ito gato hiṃseyya maccurājaṃ, so hiṃsito āneyya puna idha.

181.

Daḍḍho vāhasahassehi, sitto ghaṭasatehi so;

Parikkhatā  ca sā bhūmi, mā bhāyi nāgamissatīti.

Mahāpiṅgalajātakaṃ dasamaṃ.

Upāhanavaggo navamo.

Tassuddānaṃ -

Varupāhana khujja vikaṇṇakako, asitābhuya pañcamavacchanakho;

Dija pemavaruttamaekapadaṃ, kumināmukha piṅgalakena dasāti.

10. Siṅgālavaggo



241. Sabbadāṭhijātakaṃ (2-10-1)

182.

Siṅgālo  mānathaddho ca, parivārena atthiko;

Pāpuṇi mahatiṃ bhūmiṃ, rājāsi sabbadāṭhinaṃ.

183.

Evameva manussesu, yo hoti parivāravā;

So hi tattha mahā hoti, siṅgālo viya dāṭhinanti.

Sabbadāṭhijātakaṃ paṭhamaṃ.



242. Sunakhajātakaṃ (2-10-2)

184.

Bālo  vatāyaṃ sunakho, yo varattaṃ <code>yo ca yottaṃ (ka.)</code> na khādati;

Bandhanā ca pamuñceyya, asito ca gharaṃ vaje.

185.

Aṭṭhitaṃ  me manasmiṃ me, atho me hadaye kataṃ;

Kālañca paṭikaṅkhāmi, yāva passupatū jano <code>pasupatujjano (syā. ka.)</code>.

Sunakhajātakaṃ dutiyaṃ.



243. Guttilajātakaṃ (2-10-3)

186.

Sattatantiṃ sumadhuraṃ, rāmaṇeyyaṃ avācayiṃ;

So maṃ raṅgamhi avheti, saraṇaṃ me hohi kosiya.

187.

Ahaṃ taṃ saraṇaṃ samma <code>ahaṃ te saraṇaṃ homi (vi. va. 328)</code>, ahamācariyapūjako;

Na taṃ jayissati sisso, sissamācariya jessasīti.

Guttilajātakaṃ tatiyaṃ.



244. Vigaticchajātakaṃ (2-10-4)

188.

Yaṃ passati na taṃ icchati, yañca na passati taṃ kiricchati;

Maññāmi ciraṃ carissati, na hi taṃ lacchati yaṃ sa icchati.

189.

Yaṃ labhati na tena tussati, yañca pattheti laddhaṃ hīḷeti;

Icchā hi anantagocarā, vigaticchāna <code>vīticchānaṃ (sī. pī.)</code> namo karomaseti.

Vigaticcha <code>vīticcha (sī. pī.)</code> jātakaṃ catutthaṃ.



245. Mūlapariyāyajātakaṃ (2-10-5)

190.

Kālo  ghasati bhūtāni, sabbāneva sahattanā;

Yo ca kālaghaso bhūto, sa bhūtapacaniṃ paci.

191.

Bahūni narasīsāni, lomasāni brahāni ca;

Gīvāsu paṭimukkāni, kocidevettha kaṇṇavāti.

Mūlapariyāyajātakaṃ pañcamaṃ.



246. Bālovādajātakaṃ (2-10-6)

192.

Hantvā chetvā <code>jhatvā (sī. pī.), ghatvā (syā.)</code> vadhitvā ca, deti dānaṃ asaññato;

Edisaṃ bhattaṃ bhuñjamāno, sa pāpamupalimpati <code>sa pāpena upalippati (sī. pī.)</code>.

193.

Puttadārampi  ce hantvā, deti dānaṃ asaññato;

Bhuñjamānopi sappañño, na pāpamupalimpatīti.

Bālovādajātakaṃ chaṭṭhaṃ.



247. Pādañjalījātakaṃ (2-10-7)

194.

Addhā pādañjalī sabbe, paññāya atirocati;

Tathā hi oṭṭhaṃ bhañjati, uttariṃ nūna passati.

195.

Nāyaṃ dhammaṃ adhammaṃ vā, atthānatthañca bujjhati;

Aññatra  oṭṭhanibbhogā, nāyaṃ jānāti kiñcananti.

Pādañjalījātakaṃ sattamaṃ.



248. Kiṃsukopamajātakaṃ (2-10-8)

196.

Sabbehi kiṃsuko diṭṭho, kiṃnvettha vicikicchatha;

Na hi sabbesu ṭhānesu, sārathī paripucchito.

197.

Evaṃ sabbehi ñāṇehi, yesaṃ dhammā ajānitā;

Te ve dhammesu kaṅkhanti, kiṃsukasmiṃva bhātaroti.

Kiṃsukopamajātakaṃ aṭṭhamaṃ.



249. Sālakajātakaṃ (2-10-9)

198.

Ekaputtako  bhavissasi, tvañca no hessasi issaro kule;

Oroha dumasmā sālaka, ehi dāni gharakaṃ vajemase.

199.

Nanu maṃ suhadayoti <code>nanu maṃ hadayeti (sī. pī.)</code> maññasi, yañca maṃ hanasi veḷuyaṭṭhiyā;

Pakkambavane ramāmase, gaccha tvaṃ gharakaṃ yathāsukhanti.

Sālakajātakaṃ navamaṃ.



250. Kapijātakaṃ (2-10-10)

200.

Ayaṃ  isī upasamasaṃyame rato, sa tiṭṭhati <code>santiṭṭhati (sī. pī.)</code> sisirabhayena aṭṭito;

Handa ayaṃ pavisatumaṃ agārakaṃ, vinetu sītaṃ darathañca kevalaṃ.

201.

Nāyaṃ isī upasamasaṃyame rato, kapī ayaṃ dumavarasākhagocaro;

So dūsako rosako cāpi jammo, sacevajemampi <code>sace + āvaje + imampi</code> dūseyyagāranti <code>dūsaye gharanti (sī. syā. pī.)</code>.

Kapijātakaṃ dasamaṃ.

Siṅgālavaggo dasamo.

Tassuddānaṃ -

Atha rājā siṅgālavaro sunakho, tathā kosiya icchati kālaghaso;

Atha dānavaroṭṭhapi sārathinā, punambavanañca sisirakapi dasāti.

Atha vagguddānaṃ -

Daḷhañca  vaggaṃ aparena santhavaṃ, kalyāṇavaggāsadiso ca rūhakaṃ;

Nataṃdaḷha bīraṇathambhakaṃ puna, kāsāvupāhana siṅgālakena dasāti.

Dukanipātaṃ niṭṭhitaṃ.

