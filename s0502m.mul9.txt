10. Daṇḍavaggo

129.

Sabbe tasanti daṇḍassa, sabbe bhāyanti maccuno;

Attānaṃ upamaṃ katvā, na haneyya na ghātaye.

130.

Sabbe  tasanti daṇḍassa, sabbesaṃ jīvitaṃ piyaṃ;

Attānaṃ upamaṃ katvā, na haneyya na ghātaye.

131.

Sukhakāmāni  bhūtāni, yo daṇḍena vihiṃsati;

Attano sukhamesāno, pecca so na labhate sukhaṃ.

132.

Sukhakāmāni  bhūtāni, yo daṇḍena na hiṃsati;

Attano sukhamesāno, pecca so labhate sukhaṃ.

133.

Māvoca pharusaṃ kañci, vuttā paṭivadeyyu taṃ <code>paṭivadeyyuṃ taṃ (ka.)</code>;

Dukkhā hi sārambhakathā, paṭidaṇḍā phuseyyu taṃ <code>phuseyyuṃ taṃ (ka.)</code>.

134.

Sace  neresi attānaṃ, kaṃso upahato yathā;

Esa pattosi nibbānaṃ, sārambho te na vijjati.

135.

Yathā daṇḍena gopālo, gāvo pājeti gocaraṃ;

Evaṃ jarā ca maccu ca, āyuṃ pājenti pāṇinaṃ.

136.

Atha pāpāni kammāni, karaṃ bālo na bujjhati;

Sehi kammehi dummedho, aggidaḍḍhova tappati.

137.

Yo daṇḍena adaṇḍesu, appaduṭṭhesu dussati;

Dasannamaññataraṃ ṭhānaṃ, khippameva nigacchati.

138.

Vedanaṃ  pharusaṃ jāniṃ, sarīrassa ca bhedanaṃ <code>sarīrassa pabhedanaṃ (syā.)</code>;

Garukaṃ vāpi ābādhaṃ, cittakkhepañca <code>cittakkhepaṃ va (sī. syā. pī.)</code> pāpuṇe.

139.

Rājato vā upasaggaṃ <code>upassaggaṃ (sī. pī.)</code>, abbhakkhānañca <code>abbhakkhānaṃ va (sī. pī.)</code> dāruṇaṃ;

Parikkhayañca <code>parikkhayaṃ va (sī. syā. pī.)</code> ñātīnaṃ, bhogānañca <code>bhogānaṃ va (sī. syā. pī.)</code> pabhaṅguraṃ <code>pabhaṅgunaṃ (ka.)</code>.

140.

Atha vāssa agārāni, aggi ḍahati <code>ḍayhati (ka.)</code> pāvako;

Kāyassa bhedā duppañño, nirayaṃ sopapajjati <code>so upapajjati (sī. syā.)</code>.

141.

Na  naggacariyā na jaṭā na paṅkā, nānāsakā thaṇḍilasāyikā vā;

Rajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.

142.

Alaṅkato cepi samaṃ careyya, santo danto niyato brahmacārī;

Sabbesu  bhūtesu nidhāya daṇḍaṃ, so brāhmaṇo so samaṇo sa bhikkhu.

143.

Hirīnisedho puriso, koci lokasmi vijjati;

Yo niddaṃ <code>nindaṃ (sī. pī.) saṃ. ni. 1.18</code> apabodheti <code>apabodhati (sī. syā. pī.)</code>, asso bhadro kasāmiva.

144.

Asso  yathā bhadro kasāniviṭṭho, ātāpino saṃvegino bhavātha;

Saddhāya sīlena ca vīriyena ca, samādhinā dhammavinicchayena ca;

Sampannavijjācaraṇā patissatā, jahissatha <code>pahassatha (sī. syā. pī.)</code> dukkhamidaṃ anappakaṃ.

145.

Udakañhi nayanti nettikā, usukārā namayanti tejanaṃ;

Dāruṃ namayanti tacchakā, attānaṃ damayanti subbatā.

Daṇḍavaggo dasamo niṭṭhito.

