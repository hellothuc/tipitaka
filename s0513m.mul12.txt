13. Terasakanipāto



474. Ambajātakaṃ (1)

1.

Ahāsi <code>āhāsi (?)</code> me ambaphalāni pubbe, aṇūni thūlāni ca brahmacāri;

Teheva mantehi na dāni tuyhaṃ, dumapphalā pātubhavanti brahme.

2.

Nakkhattayogaṃ paṭimānayāmi, khaṇaṃ muhuttañca mante na passaṃ <code>khaṇaṃ muhuttaṃ na maṃ tosayanti (sī. pī.)</code>;

Nakkhattayogañca khaṇañca laddhā, addhāharissambaphalaṃ <code>athāharissambaphalaṃ (sī. pī.)</code> pahūtaṃ.

3.

Nakkhattayogaṃ na pure abhāṇi, khaṇaṃ muhuttaṃ na pure asaṃsi;

Sayaṃ harī <code>athāharī (sī. syā. pī.)</code> ambaphalaṃ pahūtaṃ, vaṇṇena gandhena rasenupetaṃ.

4.

Mantābhijappena pure hi <code>pura’ssa (sī. pī.), purepi (syā.)</code> tuyhaṃ, dumapphalā pātubhavanti brahme;

Svājja na pāresi jappampi mantaṃ <code>japampi mante (sī. pī.)</code>, ayaṃ so ko nāma tavajja dhammo.

5.

Caṇḍālaputto  mama sampadāsi, dhammena mante pakatiñca saṃsi;

Mā cassu me pucchito nāmagottaṃ, guyhittho atthaṃ <code>mā taṃ (sī. syā. pī.)</code> vijaheyya manto <code>vijaheyyumantā (syā.)</code>.

6.

Sohaṃ  janindena janamhi puṭṭho, makkhābhibhūto alikaṃ abhāṇiṃ;

‘‘Mantā ime brāhmaṇassā’’ti micchā, pahīnamanto kapaṇo rudāmi.

7.

Eraṇḍā pucimandā vā, atha vā pālibhaddakā;

Madhuṃ madhutthiko vinde, so hi tassa dumuttamo.

8.

Khattiyā brāhmaṇā vessā, suddā caṇḍālapukkusā;

Yamhā dhammaṃ vijāneyya, so hi tassa naruttamo.

9.

Imassa daṇḍañca vadhañca datvā, gale gahetvā khalayātha <code>balayātha (syā.), galayātha (ka.)</code> jammaṃ;

Yo uttamatthaṃ kasirena laddhaṃ, mānātimānena vināsayittha.

10.

Yathā samaṃ maññamāno pateyya, sobbhaṃ guhaṃ narakaṃ pūtipādaṃ;

Rajjūti vā akkame kaṇhasappaṃ, andho  yathā jotimadhiṭṭhaheyya;

Evampi maṃ tvaṃ khalitaṃ sapañña <code>sapaññā (pī.)</code>, pahīnamantassa punappadāhi <code>puna sampadāhi (syā.), punappasīda (sī. pī.)</code>.

11.

Dhammena mantaṃ <code>mante (sī. syā. pī.)</code> tava sampadāsiṃ, tuvampi dhammena <code>tvampi dhammeneva (ka.)</code> pariggahesi;

Pakatimpi te attamano asaṃsiṃ, dhamme ṭhitaṃ taṃ <code>patiṭṭhaṃ (ka.)</code> na jaheyya manto.

12.

Yo  bāla mantaṃ <code>balamantaṃ (ka.)</code> kasirena laddhaṃ, yaṃ dullabhaṃ ajja manussaloke;

Kiñcāpi laddhā jīvituṃ appapañño <code>kicchā laddhaṃ jīvikaṃ appapañño (sī. syā.), kacchāpi laddhā jīvikaṃ appañña (pī.)</code>, vināsayī alikaṃ bhāsamāno.

13.

Bālassa  mūḷhassa akataññuno ca, musā bhaṇantassa asaññatassa;

Mante mayaṃ tādisake na dema, kuto mantā gaccha na mayha ruccasīti.

Ambajātakaṃ paṭhamaṃ.



475. Phandanajātakaṃ (2)

14.

Kuṭhārihattho <code>kudhārihattho (ka.)</code> puriso, vanamogayha tiṭṭhasi;

Puṭṭho me samma akkhāhi, kiṃ dāruṃ chetumicchasi.

15.

Isso <code>iso (sī.), īso (syā. pī.)</code> vanāni carasi, samāni visamāni ca;

Puṭṭho me samma akkhāhi, kiṃ dāruṃ nemiyā daḷhaṃ.

16.

Neva sālo na khadiro, nāssakaṇṇo kuto dhavo;

Rukkho ca <code>rukkhova (sī. pī.)</code> phandano nāma, taṃ dāruṃ nemiyā daḷhaṃ.

17.

Kīdisānissa pattāni, khandho vā pana kīdiso;

Puṭṭho me samma akkhāhi, yathā jānemu phandanaṃ.

18.

Yassa sākhā palambanti, namanti na ca bhañjare;

So rukkho phandano nāma, yassa mūle ahaṃ ṭhito.

19.

Arānaṃ cakkanābhīnaṃ, īsānemirathassa ca;

Sabbassa te kammaniyo, ayaṃ hessati phandano.

20.

Iti phandanarukkhopi, tāvade ajjhabhāsatha;

Mayhampi vacanaṃ atthi, bhāradvāja suṇohi me.

21.

Issassa <code>imassa (ka. sī. ka.)</code> upakkhandhamhā <code>upakhandhamhā (ka. sī. pī. ka.)</code>, ukkacca caturaṅgulaṃ;

Tena nemiṃ pasāresi <code>pariharesi (sī. pī.)</code>, evaṃ daḷhataraṃ siyā.

22.

Iti phandanarukkhopi, veraṃ appesi tāvade;

Jātānañca ajātānaṃ, issānaṃ dukkhamāvahi.

23.

Iccevaṃ <code>icceva (sī. pī.)</code> phandano issaṃ, isso ca pana phandanaṃ;

Aññamaññaṃ  vivādena, aññamaññamaghātayuṃ.

24.

Evameva manussānaṃ, vivādo yattha jāyati;

Mayūranaccaṃ naccanti, yathā te issaphandanā.

25.

Taṃ  vo vadāmi bhaddaṃ vo <code>bhaddante (ka.)</code>, yāvantettha samāgatā;

Sammodatha mā vivadatha <code>māvivadittha (sī. syā. pī.)</code>, mā hotha issaphandanā.

26.

Sāmaggimeva <code>sāmagyameva (syā. ka.)</code> sikkhetha, buddhehetaṃ pasaṃsitaṃ;

Sāmaggirato dhammaṭṭho, yogakkhemā na dhaṃsatīti.

Phandanajātakaṃ dutiyaṃ.



476. Javanahaṃsajātakaṃ (3)

27.

Idheva haṃsa nipata, piyaṃ me tava dassanaṃ;

Issarosi anuppatto, yamidhatthi pavedaya.

28.

Savanena ekassa piyā bhavanti, disvā panekassa viyeti <code>vineti (syā.), viheti (pī.), vigeti (ka. aṭṭha.)</code> chando;

Disvā ca sutvā ca piyā bhavanti, kaccinnu me pīyasi <code>piyyasi (sī. pī.)</code> dassanena.

29.

Savanena piyo mesi, bhiyyo cāgamma dassanaṃ;

Evaṃ piyadassano me <code>evaṃ piyadassano samāno (sī. syā. pī.)</code>, vasa haṃsa mamantike <code>mama santike (sī. syā. pī.)</code>.

30.

Vaseyyāma tavāgāre, niccaṃ sakkatapūjitā;

Matto ca ekadā vajje <code>vajjā (sī. pī.)</code>, ‘‘haṃsarājaṃ pacantu me’’.

31.

Dhiratthu  taṃ majjapānaṃ, yaṃ me piyataraṃ tayā;

Na cāpi majjaṃ pissāmi <code>pivissāmi (syā.), pāyāmi (sī. pī.)</code>, yāva me vacchasī ghare.

32.

Suvijānaṃ  siṅgālānaṃ, sakuṇānañca <code>sakuntānañca (sī. syā. pī.)</code> vassitaṃ;

Manussavassitaṃ rāja, dubbijānataraṃ tato.

33.

Api ce maññatī poso, ñāti mitto sakhāti vā;

Yo pubbe sumano hutvā, pacchā sampajjate diso.

34.

Yasmiṃ mano nivisati, avidūre sahāpi so;

Santikepi hi so dūre, yasmiṃ nāvisate <code>yasmā vivasate (sī. syā. pī.)</code> mano.

35.

Antopi so hoti pasannacitto, pāraṃ samuddassa pasannacitto;

Antopi so hoti paduṭṭhacitto, pāraṃ samuddassa paduṭṭhacitto.

36.

Saṃvasantā vivasanti, ye disā te rathesabha;

Ārā santo saṃvasanti, manasā raṭṭhavaḍḍhana.

37.

Aticiraṃ nivāsena, piyo bhavati appiyo;

Āmanta kho taṃ gacchāma <code>gacchāmi (syā.)</code>, purā te homa appiyā <code>homi appiyo (syā.)</code>.

38.

Evaṃ  ce yācamānānaṃ, añjaliṃ nāvabujjhasi;

Paricārakānaṃ sataṃ <code>santānaṃ (sī. syā.), sattānaṃ (pī.)</code>, vacanaṃ na karosi no;

Evaṃ taṃ abhiyācāma, puna kayirāsi pariyāyaṃ.

39.

Evaṃ ce no viharataṃ, antarāyo na hessati;

Tuyhañcāpi <code>vāpi (syā. pī. ka.)</code> mahārāja, mayhañca <code>vā (bahūsu)</code> raṭṭhavaḍḍhana;

Appeva nāma passemu <code>passema (sī. syā. pī.)</code>, ahoratānamaccayeti.

Javanahaṃsajātakaṃ tatiyaṃ.



477. Cūḷanāradajātakaṃ (4)

40.

Na te kaṭṭhāni bhinnāni, na te udakamābhataṃ;

Aggīpi te na hāpito <code>hāsito (sī. syā.)</code>, kiṃ nu mandova jhāyasi.

41.

Na  ussahe vane vatthuṃ, kassapāmantayāmi taṃ;

Dukkho vāso araññasmiṃ, raṭṭhaṃ icchāmi gantave.

42.

Yathā ahaṃ ito gantvā, yasmiṃ janapade vasaṃ;

Ācāraṃ brahme <code>brahmaṃ (ka.)</code> sikkheyyaṃ, taṃ dhammaṃ anusāsa maṃ.

43.

Sace araññaṃ hitvāna, vanamūlaphalāni ca;

Raṭṭhe rocayase vāsaṃ, taṃ dhammaṃ nisāmehi me.

44.

Visaṃ mā paṭisevittho <code>paṭisevittha (syā. ka.)</code>, papātaṃ parivajjaya;

Paṅke ca mā visīdittho <code>paṅko ca mā visiyittho (ka.)</code>, yatto cāsīvise care.

45.

Kiṃ nu visaṃ papāto vā, paṅko vā brahmacārinaṃ;

Kaṃ tvaṃ āsīvisaṃ brūsi, taṃ me akkhāhi pucchito;

46.

Āsavo tāta lokasmiṃ, surā nāma pavuccati;

Manuñño <code>manuññā (sī. syā. pī.)</code> surabhī vaggu, sādu <code>madhu (sī. syā.)</code> khuddarasūpamo <code>rasūpamā (sī. syā. pī.)</code>;

Visaṃ tadāhu ariyā se, brahmacariyassa nārada.

47.

Itthiyo  tāta lokasmiṃ, pamattaṃ pamathenti tā;

Haranti yuvino cittaṃ, tūlaṃ bhaṭṭhaṃva māluto;

Papāto eso akkhāto, brahmacariyassa nārada.

48.

Lābho siloko sakkāro, pūjā parakulesu ca;

Paṅko eso ca <code>esova (sī. syā. pī.)</code> akkhāto, brahmacariyassa nārada.

49.

Sasatthā <code>mahantā (syā. ka.)</code> tāta rājāno, āvasanti mahiṃ imaṃ;

Te tādise manussinde, mahante tāta nārada.

50.

Issarānaṃ adhipatīnaṃ, na tesaṃ pādato care;

Āsīvisoti <code>āsīviso so (sī. pī.)</code> akkhāto, brahmacariyassa nārada.

51.

Bhattattho bhattakāle ca <code>yaṃ (sī. pī.)</code>, yaṃ gehamupasaṅkame;

Yadettha kusalaṃ jaññā, tattha ghāsesanaṃ care.

52.

Pavisitvā  parakulaṃ, pānatthaṃ <code>pānattho (syā. pī.)</code> bhojanāya vā;

Mitaṃ khāde mitaṃ bhuñje, na ca rūpe manaṃ kare.

53.

Goṭṭhaṃ majjaṃ kirāṭañca <code>kirāsañca (sī. syā.), kirāsaṃ vā (pī.)</code>, sabhā nikiraṇāni ca;

Ārakā parivajjehi, yānīva visamaṃ pathanti.

Cūḷanāradajātakaṃ catutthaṃ.



478. Dūtajātakaṃ (5)

54.

Dūte  te brahme <code>dūte brāhmaṇa (ka.)</code> pāhesiṃ, gaṅgātīrasmi jhāyato;

Tesaṃ puṭṭho na byākāsi, dukkhaṃ guyhamataṃ <code>guyhaṃ mataṃ (sī.), tuyhaṃ mataṃ (syā. ka.)</code> nu te.

55.

Sace te dukkhamuppajje, kāsīnaṃ raṭṭhavaḍḍhana;

Mā kho naṃ tassa akkhāhi, yo taṃ dukkhā na mocaye.

56.

Yo tassa <code>yo ca tathā (pī.)</code> dukkhajātassa, ekaṅgamapi bhāgaso <code>ekantamapi bhāsato (sī. pī.)</code>;

Vippamoceyya dhammena, kāmaṃ tassa pavedaya <code>pavedaye (sī.)</code>.

57.

Suvijānaṃ siṅgālānaṃ, sakuṇānañca vassitaṃ;

Manussavassitaṃ rāja, dubbijānataraṃ tato.

58.

Api ce maññatī poso, ñāti mitto sakhāti vā;

Yo pubbe sumano hutvā, pacchā sampajjate diso.

59.

Yo attano dukkhamanānupuṭṭho, pavedaye jantu akālarūpe;

Ānandino tassa bhavantimittā <code>bhavanta’mittā (sī. pī.)</code>, hitesino tassa dukhī bhavanti.

60.

Kālañca ñatvāna tathāvidhassa, medhāvīnaṃ ekamanaṃ viditvā;

Akkheyya tibbāni <code>tippāni (sī. syā. pī.)</code> parassa dhīro, saṇhaṃ giraṃ atthavatiṃ pamuñce.

61.

Sace  ca jaññā avisayhamattano, na te hi mayhaṃ <code>nāyaṃ nīti mayha (sī. pī.)</code> sukhāgamāya;

Ekova tibbāni saheyya dhīro, saccaṃ hirottappamapekkhamāno.

62.

Ahaṃ  raṭṭhāni vicaranto, nigame rājadhāniyo;

Bhikkhamāno mahārāja, ācariyassa dhanatthiko.

63.

Gahapatī rājapurise, mahāsāle ca brāhmaṇe;

Alatthaṃ satta nikkhāni, suvaṇṇassa janādhipa;

Te me naṭṭhā mahārāja, tasmā socāmahaṃ bhusaṃ.

64.

Purisā te mahārāja, manasānuvicintitā;

Nālaṃ dukkhā pamocetuṃ, tasmā tesaṃ na byāhariṃ.

65.

Tvañca kho me mahārāja, manasānuvicintito;

Alaṃ dukkhā pamocetuṃ, tasmā tuyhaṃ pavedayiṃ.

66.

Tassādāsi pasannatto, kāsīnaṃ raṭṭhavaḍḍhano;

Jātarūpamaye nikkhe, suvaṇṇassa catuddasāti.

Dūtajātakaṃ pañcamaṃ.



479. Kāliṅgabodhijātakaṃ (6)

67.

Rājā  kāliṅgo cakkavatti, dhammena pathavimanusāsaṃ <code>manusāsi (syā. ka.)</code>;

Agamā <code>agamāsi (syā. ka.)</code> bodhisamīpaṃ, nāgena mahānubhāvena.

68.

Kāliṅgo bhāradvājo ca, rājānaṃ kāliṅgaṃ samaṇakolaññaṃ;

Cakkaṃ vattayato pariggahetvā <code>pariṇetvā (pī.)</code>, pañjalī idamavoca.

69.

Paccoroha mahārāja, bhūmibhāgo yathā samaṇuggato <code>samanugīto (sī. syā. pī.)</code>;

Idha anadhivarā buddhā, abhisambuddhā virocanti.

70.

Padakkhiṇato  āvaṭṭā, tiṇalatā asmiṃ bhūmibhāgasmiṃ;

Pathaviyā nābhiyaṃ <code>puthuviyā ayaṃ (sī.), paṭhaviyā ayaṃ (syā.), puthaviyā’yaṃ (pī.)</code> maṇḍo, iti no sutaṃ mante mahārāja <code>sutaṃ mahārāja (sī. syā. pī.)</code>.

71.

Sāgarapariyantāya, mediniyā sabbabhūtadharaṇiyā;

Pathaviyā ayaṃ maṇḍo, orohitvā namo karohi.

72.

Ye te bhavanti nāgā ca, abhijātā ca kuñjarā;

Ettāvatā padesaṃ te, nāgā neva mupayanti.

73.

Abhijāto nāgo <code>abhijāto te nāgo (sī. pī. aṭṭha.)</code> kāmaṃ, pesehi kuñjaraṃ dantiṃ;

Ettāvatā padeso <code>padeso ca (syā. ka.)</code>, sakkā <code>na sakkā (syā.)</code> nāgena mupagantuṃ.

74.

Taṃ sutvā rājā kāliṅgo, veyyañjanikavaco nisāmetvā;

Sampesesi nāgaṃ ñassāma, mayaṃ yathimassidaṃ <code>yathā idaṃ (sī. syā. pī.)</code> vacanaṃ.

75.

Sampesito  ca raññā, nāgo koñcova abhinaditvāna;

Paṭisakkitvā <code>paṭiosakkitvā (ka.)</code> nisīdi, garuṃva bhāraṃ asahamāno.

76.

Kāliṅgabhāradvājo, nāgaṃ khīṇāyukaṃ viditvāna;

Rājānaṃ kāliṅgaṃ, taramāno ajjhabhāsittha;

Aññaṃ saṅkama nāgaṃ, nāgo khīṇāyuko mahārāja.

77.

Taṃ sutvā kāliṅgo, taramāno saṅkamī nāgaṃ;

Saṅkanteva raññe, nāgo tattheva pati <code>patito (ka.)</code> bhumyā;

Veyyañjanikavaco, yathā tathā ahu nāgo.

78.

Kāliṅgo rājā kāliṅgaṃ, brāhmaṇaṃ etadavoca;

Tvameva asi sambuddho, sabbaññū sabbadassāvī.

79.

Taṃ anadhivāsento kāliṅgaṃ <code>kāliṅgo (sī. syā. pī.)</code>, brāhmaṇo idamavoca;

Veyyañjanikā hi mayaṃ, buddhā sabbaññuno mahārāja.

80.

Sabbaññū sabbavidū ca, buddhā na lakkhaṇena jānanti;

Āgamabalasā <code>āgamapurisā (pī.)</code> hi mayaṃ, buddhā sabbaṃ pajānanti.

81.

Mahayitvā  sambodhiṃ <code>mahāyitvāna sambodhiṃ (sī. pī.), pahaṃsitvāna sambodhiṃ (syā.), mamāyitvāna taṃ bodhiṃ (ka.)</code>, nānāturiyehi vajjamānehi;

Mālāvilepanaṃ abhiharitvā <code>mālāgandhavilepanaṃ āharitvā (sī. pī.); pākāraparikkhepaṃ kāresi; atha rājā pāyāsi (sī. syā. pī.)</code> atha rājā manupāyāsi <code>pākāraparikkhepaṃ kāresi; atha rājā pāyāsi (sī. syā. pī.)</code>.

82.

Saṭṭhi vāhasahassāni, pupphānaṃ sannipātayi;

Pūjesi  rājā kāliṅgo, bodhimaṇḍamanuttaranti <code>varuttameti (sī.)</code>.

Kāliṅgabodhijātakaṃ chaṭṭhaṃ.



480. Akittijātakaṃ (7)

83.

Akittiṃ <code>akattiṃ (ka.)</code> disvā sammantaṃ, sakko bhūtapatī bravi;

Kiṃ patthayaṃ mahābrahme, eko sammasi ghammani.

84.

Dukkho punabbhavo sakka, sarīrassa ca bhedanaṃ;

Sammohamaraṇaṃ dukkhaṃ, tasmā sammāmi vāsava.

85.

Etasmiṃ te sulapite, patirūpe subhāsite;

Varaṃ kassapa te dammi, yaṃ kiñci manasicchasi.

86.

Varaṃ ce me ado sakka, sabbabhūtānamissara;

Yena putte ca dāre ca, dhanadhaññaṃ piyāni ca;

Laddhā narā na <code>laddhā naññāni (ka.)</code> tappanti, so lobho na mayī vase.

87.

Etasmiṃ  te sulapite, patirūpe subhāsite;

Varaṃ  kassapa te dammi, yaṃ kiñci manasicchasi.

88.

Varaṃ ce me ado sakka, sabbabhūtānamissara;

Khettaṃ vatthuṃ hiraññañca, gavassaṃ dāsaporisaṃ;

Yena jātena jīyanti, so doso na mayī vase.

89.

Etasmiṃ te sulapite, patirūpe subhāsite;

Varaṃ kassapa te dammi, yaṃ kiñci manasicchasi.

90.

Varaṃ  ce me ado sakka, sabbabhūtānamissara;

Bālaṃ na passe na suṇe, na ca bālena saṃvase;

Bālenallāpa <code>bālenā’lāpa (?)</code> sallāpaṃ, na kare na ca rocaye.

91.

Kiṃ nu te akaraṃ bālo, vada kassapa kāraṇaṃ;

Kena kassapa bālassa, dassanaṃ nābhikaṅkhasi.

92.

Anayaṃ nayati dummedho, adhurāyaṃ niyuñjati;

Dunnayo seyyaso hoti, sammā vutto pakuppati;

Vinayaṃ so na jānāti, sādhu tassa adassanaṃ.

93.

Etasmiṃ te sulapite, patirūpe subhāsite;

Varaṃ kassapa te dammi, yaṃ kiñci manasicchasi.

94.

Varaṃ ce me ado sakka, sabbabhūtānamissara;

Dhīraṃ passe suṇe dhīraṃ, dhīrena saha saṃvase;

Dhīrenallāpasallāpaṃ, taṃ kare tañca rocaye.

95.

Kiṃ nu te akaraṃ dhīro, vada kassapa kāraṇaṃ;

Kena kassapa dhīrassa, dassanaṃ abhikaṅkhasi.

96.

Nayaṃ nayati medhāvī, adhurāyaṃ na yuñjati;

Sunayo seyyaso hoti, sammā vutto na kuppati;

Vinayaṃ so pajānāti, sādhu tena samāgamo.

97.

Etasmiṃ te sulapite, patirūpe subhāsite;

Varaṃ  kassapa te dammi, yaṃ kiñci manasicchasi.

98.

Varaṃ ce me ado sakka, sabbabhūtānamissara;

Tato ratyā vivasāne <code>vivasane (sī. syā. pī.)</code>, sūriyuggamanaṃ <code>suriyassuggamanaṃ (sī. syā. pī.)</code> pati;

Dibbā bhakkhā pātubhaveyyuṃ, sīlavanto ca yācakā.

99.

Dadato  me <code>dadato ca me (pī.)</code> na khīyetha, datvā nānutapeyyahaṃ;

Dadaṃ cittaṃ pasādeyyaṃ, etaṃ sakka varaṃ vare.

100.

Etasmiṃ  te sulapite, patirūpe subhāsite;

Varaṃ kassapa te dammi, yaṃ kiñci manasicchasi.

101.

Varaṃ ce me ado sakka, sabbabhūtānamissara;

Na maṃ puna upeyyāsi, etaṃ sakka varaṃ vare.

102.

Bahūhi vatacariyāhi <code>vattacariyāhi (sī. syā. ka.)</code>, narā ca atha nāriyo;

Dassanaṃ abhikaṅkhanti, kiṃ nu me dassane bhayaṃ.

103.

Taṃ tādisaṃ devavaṇṇaṃ <code>devavaṇṇiṃ (pī.)</code>, sabbakāmasamiddhinaṃ;

Disvā tapo pamajjeyya <code>disvā tapo pamajjeyyaṃ (sī. syā. pī.), disvānahaṃ pamajjeyyaṃ (cariyāpiṭakaṭṭhakathā)</code>, etaṃ te dassane bhayanti.

Akittijātakaṃ sattamaṃ.



481. Takkāriyajātakaṃ (8)

104.

Ahameva dubbhāsitaṃ bhāsi bālo, bhekovaraññe ahimavhāyamāno <code>mavhayāno (sī. pī.)</code>;

Takkāriye sobbhamimaṃ <code>sobbhamhi ahaṃ (ka.)</code> patāmi, na  kireva sādhu ativelabhāṇī <code>sādhūtyativelabhāṇī (ka.)</code>.

105.

Pappoti macco ativelabhāṇī, bandhaṃ vadhaṃ sokapariddavañca;

Attānameva garahāsi ettha, ācera yaṃ taṃ nikhaṇanti sobbhe.

106.

Kimevahaṃ tuṇḍilamanupucchiṃ, kareyya saṃ <code>kareyyāsaṃ (syā.), kareyya sa (ka.), bhareyya saṃ (?)</code> bhātaraṃ kāḷikāyaṃ <code>kāḷikāya (syā. ka.)</code>;

Naggovahaṃ <code>naggoca’haṃ (?)</code> vatthayugañca jīno, ayampi attho bahutādisova.

107.

Yo  yujjhamānānamayujjhamāno <code>yujjhamānena ayujjhamāno (ka.)</code>, meṇḍantaraṃ accupatī kuliṅgo;

So piṃsito meṇḍasirehi tattha, ayampi attho bahutādisova.

108.

Caturo janā potthakamaggahesuṃ, ekañca posaṃ anurakkhamānā;

Sabbeva te bhinnasirā sayiṃsu, ayampi attho bahutādisova.

109.

Ajā yathā veḷugumbasmiṃ baddhā <code>bandhaṃ (syā. ka.)</code>, avakkhipantī asimajjhagacchi;

Teneva  tassā galakāvakantaṃ <code>galayā vikantuṃ (ka.), galakaṃ vikantā (syā.)</code>, ayampi attho bahutādisova.

110.

Ime na devā na gandhabbaputtā, migā ime atthavasaṃ gatā me <code>atthavasābhatā ime (sī. syā. pī.)</code>;

Ekañca naṃ sāyamāse pacantu, ekaṃ punappātarāse <code>ekañca naṃ pātarāse (ka. sī. pī.)</code> pacantu.

111.

Sataṃ sahassāni dubhāsitāni, kalampi nāgghanti subhāsitassa;

Dubbhāsitaṃ saṅkamāno kileso <code>kilissati (?)</code>, tasmā tuṇhī kimpurisā <code>kiṃpuriso (sī. syā.)</code> na bālyā.

112.

Yā  mesā byāhāsi <code>byākāsi (sī. syā. pī.)</code> pamuñcathetaṃ, giriñca naṃ <code>giriṃ varaṃ (ka.)</code> himavantaṃ nayantu;

Imañca kho dentu mahānasāya, pātova naṃ pātarāse pacantu.

113.

Pajjunnanāthā  pasavo, pasunāthā ayaṃ pajā;

Tvaṃ nāthosi <code>tvaṃ-nātho’smi (sī. syā. pī.)</code> mahārāja, nāthohaṃ bhariyāya me <code>amha-nāthā mama bhariyā (ka. sī. syā.)</code>;

Dvinnamaññataraṃ ñatvā, mutto gaccheyya pabbataṃ.

114.

Na ve nindā suparivajjayetha <code>suparivajjayātha (syā.)</code>, nānā  janā sevitabbā janinda;

Yeneva eko labhate pasaṃsaṃ, teneva añño labhate ninditāraṃ.

115.

Sabbo loko paricitto aticitto <code>paracittena aticitto (sī. syā.), paracittena acitto (sī. aṭṭha.)</code>, sabbo loko cittavā samhi citte;

Paccekacittā puthu sabbasattā, kassīdha cittassa vase na vatte.

116.

Tuṇhī ahū kimpuriso sabhariyo <code>abhāṇī (ka.)</code>, yo dāni byāhāsi bhayassa bhīto;

So dāni mutto sukhito arogo, vācākirevattavatī narānanti.

Takkāriyajātakaṃ aṭṭhamaṃ.



482. Rurumigarājajātakaṃ (9)

117.

Tassa <code>kassa (sī. pī.)</code> gāmavaraṃ dammi, nāriyo ca alaṅkatā;

Yo <code>ko (sī. syā. pī.)</code> metaṃ migamakkhāti <code>makkhāsi (syā. ka.)</code>, migānaṃ migamuttamaṃ.

118.

Mayhaṃ gāmavaraṃ dehi, nāriyo ca alaṅkatā;

Ahaṃ te migamakkhissaṃ, migānaṃ migamuttamaṃ.

119.

Etasmiṃ vanasaṇḍasmiṃ, ambā sālā ca pupphitā;

Indagopakasañchannā , ettheso tiṭṭhate migo.

120.

Dhanuṃ advejjhaṃ <code>adejjhaṃ (sī. pī.), sarajjaṃ (ka.)</code> katvāna, usuṃ sannayhupāgami <code>sandhāyupāgami (sī. pī.)</code>;

Migo ca disvā rājānaṃ, dūrato ajjhabhāsatha.

121.

Āgamehi  mahārāja, mā maṃ vijjhi rathesabha;

Ko nu te idamakkhāsi, ettheso tiṭṭhate migo.

122.

Esa pāpacaro poso, samma tiṭṭhati ārakā;

Soyaṃ <code>so hi (sī. syā. pī.)</code> me idamakkhāsi, ettheso tiṭṭhate migo.

123.

Saccaṃ kireva māhaṃsu, narā ekacciyā idha;

Kaṭṭhaṃ niplavitaṃ seyyo, na tvevekacci yo naro.



124.

Kiṃ  nu ruru garahasi migānaṃ, kiṃ pakkhīnaṃ kiṃ pana mānusānaṃ;

Bhayañhi maṃ vindatinapparūpaṃ, sutvāna taṃ mānusiṃ bhāsamānaṃ.

125.

Yamuddhariṃ vāhane vuyhamānaṃ, mahodake salile sīghasote;

Tatonidānaṃ bhayamāgataṃ mama, dukkho have rāja asabbhi saṅgamo.

126.

Sohaṃ catuppattamimaṃ vihaṅgamaṃ, tanucchidaṃ hadaye ossajāmi;

Hanāmi  taṃ mittadubbhiṃ akiccakāriṃ <code>hanāmi mittaddu’makiccakāriṃ (sī. pī.)</code>, yo tādisaṃ kammakataṃ na jāne.

127.

Dhīrassa bālassa have janinda, santo vadhaṃ nappasaṃsanti jātu;

Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi;

Ahañca te kāmakaro bhavāmi.

128.

Addhā ruru aññataro sataṃ so <code>sataṃ’se (sī.)</code>, yo dubbhato <code>dubbhino (syā.), dūbhato (pī.)</code> mānusassa na dubbhi;

Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi;

Ahañca te kāmacāraṃ dadāmi.

129.

Suvijānaṃ  siṅgālānaṃ, sakuṇānañcavassitaṃ;

Manussavassitaṃ rāja, dubbijānataraṃ tato.

130.

Api ce maññatī poso, ñāti mitto sakhāti vā;

Yo pubbe sumano hutvā, pacchā sampajjate diso.

131.

Samāgatā jānapadā, negamā ca samāgatā;

Migā sassāni khādanti, taṃ devo paṭisedhatu.

132.

Kāmaṃ janapado māsi, raṭṭhañcāpi vinassatu;

Na tvevāhaṃ ruruṃ dubbhe, datvā abhayadakkhiṇaṃ.

133.

Mā  me janapado āsi <code>mā maṃ janapado ahu (syā.)</code>, raṭṭhañcāpi vinassatu;

Na tvevāhaṃ <code>na tveva (ka. sī. ka.)</code> migarājassa, varaṃ datvā musā bhaṇeti.

Rurumigarājajātakaṃ navamaṃ.



483. Sarabhamigajātakaṃ (10)

134.

Āsīsetheva <code>āsiṃsetheva (sī. syā. pī.)</code> puriso, na nibbindeyya paṇḍito;

Passāmi vohaṃ attānaṃ, yathā icchiṃ tathā ahu.

135.

Āsīsetheva puriso, na nibbindeyya paṇḍito;

Passāmi vohaṃ attānaṃ, udakā thalamubbhataṃ.

136.

Vāyametheva  puriso, na nibbindeyya paṇḍito;

Passāmi vohaṃ attānaṃ, yathā icchiṃ tathā ahu.

137.

Vāyametheva puriso, na nibbindeyya paṇḍito;

Passāmi vohaṃ attānaṃ, udakā thalamubbhataṃ.

138.

Dukkhūpanītopi naro sapañño, āsaṃ na chindeyya sukhāgamāya;

Bahū hi phassā ahitā hitā ca, avitakkitā maccamupabbajanti <code>maccumupabbajanti (ka. sī. pī.), maccumupapajjanti (syā. ka.) ettha ‘‘avitakkitāpi phasso maccaṃ janaṃ upagacchantī’’ti attho</code>.

139.

Acintitampi  bhavati, cintitampi vinassati;

Na hi cintāmayā bhogā, itthiyā purisassa vā.

140.

Sarabhaṃ  giriduggasmiṃ, yaṃ tvaṃ anusarī pure;

Alīnacittassa tuvaṃ, vikkantamanujīvasi <code>tava, vikkantaṃ jīvitaṃ labhi (ka.)</code>.

141.

Yo taṃ viduggā narakā samuddhari, silāya yoggaṃ sarabho karitvā;

Dukkhūpanītaṃ maccumukhā pamocayi, alīnacittaṃ taṃ migaṃ <code>tameva (syā. ka.)</code> vadesi.

142.

Kiṃ tvaṃ nu <code>tuvannu (sī. pī.)</code> tattheva tadā ahosi, udāhu te koci naṃ <code>taṃ (ka.)</code> etadakkhā;

Vivaṭṭacchaddo nusi sabbadassī, ñāṇaṃ nu te brāhmaṇa bhiṃsarūpaṃ.

143.

Na cevahaṃ tattha tadā ahosiṃ, na cāpi me koci naṃ <code>taṃ (ka.)</code> etadakkhā;

Gāthāpadānañca subhāsitānaṃ, atthaṃ tadānenti janinda dhīrā.

144.

Ādāya pattiṃ <code>pattaṃ (syā.), paṭṭiṃ (ka.)</code> paraviriyaghātiṃ, cāpe saraṃ kiṃ vicikicchase tuvaṃ;

Nunno <code>nuṇṇo (ka. sī. syā.), tuṇṇo (ka.)</code> saro sarabhaṃ hantu khippaṃ, annañhi etaṃ varapañña rañño.

145.

Addhā pajānāmi ahampi etaṃ, annaṃ migo brāhmaṇa khattiyassa;

Pubbe  katañca <code>pubbe ca kataṃ (ka.)</code> apacāyamāno, tasmā migaṃ sarabhaṃ no hanāmi.

146.

Neso migo mahārāja, asureso disampati;

Etaṃ hantvā manussinda, bhavassu amarādhipo.

147.

Sace  ca rājā <code>rāja (sī. syā. pī.)</code> vicikicchase tuvaṃ, hantuṃ migaṃ sarabhaṃ sahāyakaṃ <code>sahāyakaṃ me (sī. pī.)</code>;

Saputtadāro naravīraseṭṭha <code>naraviriyaseṭṭha (sī. pī.)</code>, gantvā <code>gantā (sī. pī. aṭṭha.)</code> tuvaṃ vetaraṇiṃ yamassa.

148.

Kāmaṃ ahaṃ jānapadā ca sabbe, puttā ca dārā ca sahāyasaṅghā;

Gacchemu taṃ vetaraṇiṃ yamassa, na tveva hañño mama pāṇado yo <code>pāṇada’ssa (sī. syā. pī.)</code>.

149.

Ayaṃ migo kicchagatassa mayhaṃ, ekassa kattā vivanasmi ghore;

Taṃ tādisaṃ pubbakiccaṃ saranto, jānaṃ mahābrahme kathaṃ haneyyaṃ.

150.

Mittābhirādhī  cirameva jīva, rajjaṃ imaṃ dhammaguṇe <code>rajjampimaṃ cassa gaṇe (ka.)</code> pasāsa;

Nārīgaṇehi paricāriyanto, modassu raṭṭhe tidiveva vāsavo.

151.

Akkodhano  niccapasannacitto, sabbātithī yācayogo bhavitvā <code>pāhunake karitvā (syā.), yācayogo viditvā (ka.)</code>;

Datvā ca bhutvā ca yathānubhāvaṃ, anindito saggamupehi ṭhānanti.

Sarabhamigajātakaṃ dasamaṃ.

Terasakanipātaṃ niṭṭhitaṃ.

Tassuddānaṃ -

Varaamba  kuṭhāri sahaṃsavaro, atharaññasmiṃ dūtakapañcamako;

Atha bodhi akitti sutakkarinā, atha rurumigenaparo sarabhoti.

