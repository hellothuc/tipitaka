33. Umāpupphiyavaggo

1. Umāpupphiyattheraapadānaṃ

1.

‘‘Samāhitaṃ  samāpannaṃ, siddhatthamaparājitaṃ;

Samādhinā upaviṭṭhaṃ, addasāhaṃ naruttamaṃ.

2.

‘‘Umāpupphaṃ gahetvāna, buddhassa abhiropayiṃ;

Sabbapupphā ekasīsā, uddhaṃvaṇṭā adhomukhā.

3.

‘‘Sucittā viya tiṭṭhante, ākāse pupphasantharā;

Tena cittappasādena, tusitaṃ upapajjahaṃ.

4.

‘‘Catunnavutito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

5.

‘‘Pañcapaññāsito kappe, eko āsiṃ mahīpati;

Samantachadano nāma, cakkavattī mahabbalo.

6.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ.

Itthaṃ sudaṃ āyasmā umāpupphiyo thero imā gāthāyo abhāsitthāti.

Umāpupphiyattherassāpadānaṃ paṭhamaṃ.

2. Pulinapūjakattheraapadānaṃ

7.

‘‘Kakudhaṃ  vilasantaṃva, nisabhājāniyaṃ yathā;

Osadhiṃva virocantaṃ, obhāsantaṃ narāsabhaṃ.

8.

‘‘Añjaliṃ paggahetvāna, avandiṃ satthuno ahaṃ;

Satthāraṃ parivaṇṇesiṃ, sakakammena tosayiṃ <code>tosito (sī.)</code>.

9.

‘‘Susuddhaṃ  pulinaṃ gayha, gatamagge samokiriṃ;

Ucchaṅgena gahetvāna, vipassissa mahesino.

10.

‘‘Tato  upaḍḍhapulinaṃ, vippasannena cetasā;

Divāvihāre osiñciṃ, dvipadindassa tādino.

11.

‘‘Ekanavutito kappe, pulinaṃ yamasiñcahaṃ;

Duggatiṃ nābhijānāmi, pulinassa idaṃ phalaṃ.

12.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā pulinapūjako thero imā gāthāyo abhāsitthāti.

Pulinapūjakattherassāpadānaṃ dutiyaṃ.

3. Hāsajanakattheraapadānaṃ

13.

‘‘Dumagge paṃsukūlakaṃ <code>paṃsukūlikaṃ (syā. ka.)</code>, laggaṃ disvāna satthuno;

Añjaliṃ paggahetvāna, bhiyyo uccāritaṃ mayā.

14.

‘‘Dūrato  pana disvāna <code>patidisvāna (sī. syā.)</code>, hāso me udapajjatha;

Añjaliṃ paggahetvāna, bhiyyo cittaṃ pasādayiṃ.

15.

‘‘Ekanavutito kappe, yaṃ saññamalabhiṃ tadā;

Duggatiṃ nābhijānāmi, buddhasaññāyidaṃ phalaṃ.

16.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā hāsajanako thero imā gāthāyo abhāsitthāti.

Hāsajanakattherassāpadānaṃ tatiyaṃ.

4. Yaññasāmikattheraapadānaṃ

17.

‘‘Jātiyā  sattavassohaṃ, ahosiṃ mantapāragū;

Kulavattaṃ <code>kulavaṃsaṃ (sī. syā.)</code> adhāresiṃ, yañño ussāhito mayā.

18.

‘‘Cullāsītisahassāni , pasū haññanti me tadā;

Sārathambhupanītāni <code>tārasmīhi upanītāni (ka.), sārasmiṃhi upanītāni (syā.)</code>, yaññatthāya upaṭṭhitā.

19.

‘‘Ukkāmukhapahaṭṭhova , khadiraṅgārasannibho;

Udayantova sūriyo, puṇṇamāyeva <code>puṇṇamāseva (sī.)</code> candimā.

20.

‘‘Siddhattho sabbasiddhattho, tilokamahito hito;

Upagantvāna sambuddho, idaṃ vacanamabravi.

21.

‘‘‘Ahiṃsā  sabbapāṇīnaṃ, kumāra mama ruccati;

Theyyā ca aticārā ca, majjapānā ca ārati.

22.

‘‘‘Rati ca samacariyāya, bāhusaccaṃ kataññutā;

Diṭṭhe dhamme parattha ca, dhammā ete pasaṃsiyā.

23.

‘‘‘Ete dhamme bhāvayitvā, sabbasattahite rato <code>hitesito (ka.)</code>;

Buddhe cittaṃ pasādetvā, bhāvehi maggamuttamaṃ’.

24.

‘‘Idaṃ vatvāna sabbaññū, lokajeṭṭho narāsabho;

Mamevaṃ anusāsitvā, vehāsaṃ uggato gato.

25.

‘‘Pubbe cittaṃ visodhetvā, pacchā cittaṃ pasādayiṃ;

Tena cittappasādena, tusitaṃ upapajjahaṃ.

26.

‘‘Catunnavutito kappe, yadā cittaṃ pasādayiṃ;

Duggatiṃ nābhijānāmi, buddhasaññāyidaṃ phalaṃ.

27.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā yaññasāmiko thero imā gāthāyo abhāsitthāti.

Yaññasāmikattherassāpadānaṃ catutthaṃ.

5. Nimittasaññakattheraapadānaṃ

28.

‘‘Candabhāgānadītīre , vasāmi assame ahaṃ;

Suvaṇṇamigamaddakkhiṃ, carantaṃ vipine ahaṃ.

29.

‘‘Mige  cittaṃ pasādetvā, lokajeṭṭhaṃ anussariṃ;

Tena cittappasādena, aññe buddhe anussariṃ.

30.

‘‘Abbhatītā ca ye buddhā, vattamānā anāgatā;

Evamevaṃ virocanti, migarājāva te tayo.

31.

‘‘Catunnavutito  kappe, yaṃ saññamalabhiṃ tadā;

Duggatiṃ nābhijānāmi, buddhasaññāyidaṃ phalaṃ.

32.

‘‘Sattavīse ito kappe, eko āsiṃ mahīpati;

Araññasattho nāmena, cakkavattī mahabbalo.

33.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā nimittasaññako thero imā gāthāyo abhāsitthāti.

Nimittasaññakattherassāpadānaṃ pañcamaṃ.

6. Annasaṃsāvakattheraapadānaṃ

34.

‘‘Suvaṇṇavaṇṇaṃ sambuddhaṃ, gacchantaṃ antarāpaṇe;

Kañcanagghiyasaṅkāsaṃ, bāttiṃsavaralakkhaṇaṃ.

35.

‘‘Siddhatthaṃ sabbasiddhatthaṃ, anejaṃ aparājitaṃ;

Sambuddhaṃ atināmetvā, bhojayiṃ taṃ mahāmuniṃ.

36.

‘‘Muni  kāruṇiko loke, obhāsayi mamaṃ tadā;

Buddhe cittaṃ pasādetvā, kappaṃ saggamhi modahaṃ.

37.

‘‘Catunnavutito kappe, yaṃ dānamadadiṃ tadā;

Duggatiṃ nābhijānāmi, bhikkhādānassidaṃ phalaṃ.

38.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā annasaṃsāvako thero imā gāthāyo abhāsitthāti;

Annasaṃsāvakattherassāpadānaṃ chaṭṭhaṃ.

7. Nigguṇḍipupphiyattheraapadānaṃ

39.

‘‘Yadā  devo devakāyā, cavate āyusaṅkhayā;

Tayo saddā niccharanti, devānaṃ anumodataṃ.

40.

‘‘‘Ito bho sugatiṃ gaccha, manussānaṃ sahabyataṃ;

Manussabhūto saddhamme, labha saddhaṃ anuttaraṃ.

41.

‘‘‘Sā  te saddhā niviṭṭhāssa, mūlajātā patiṭṭhitā;

Yāvajīvaṃ asaṃhīrā, saddhamme suppavedite.

42.

‘‘‘Kāyena kusalaṃ katvā, vācāya kusalaṃ bahuṃ;

Manasā kusalaṃ katvā, abyāpajjaṃ nirūpadhiṃ.

43.

‘‘‘Tato  opadhikaṃ puññaṃ, katvā dānena taṃ bahuṃ;

Aññepi macce saddhamme, brahmacariye nivesaya’.

44.

‘‘Imāya anukampāya, devādevaṃ yadā vidū;

Cavantaṃ anumodanti, ehi deva punappunaṃ <code>devapuraṃ puna (sī.)</code>.

45.

‘‘Saṃvego me <code>saṃviggohaṃ (syā.)</code> tadā āsi, devasaṅghe samāgate;

Kaṃsu nāma ahaṃ yoniṃ, gamissāmi ito cuto.

46.

‘‘Mama saṃvegamaññāya, samaṇo bhāvitindriyo;

Mamuddharitukāmo so, āgacchi mama santikaṃ.

47.

‘‘Sumano nāma nāmena, padumuttarasāvako;

Atthadhammānusāsitvā, saṃvejesi mamaṃ tadā.

Dvādasamaṃ bhāṇavāraṃ.

48.

‘‘Tassāhaṃ vacanaṃ sutvā, buddhe cittaṃ pasādayiṃ;

Taṃ dhīraṃ abhivādetvā, tattha kālaṃkato ahaṃ.

49.

‘‘Upapajjiṃ sa <code>upapajjissaṃ (sī.)</code> tattheva, sukkamūlena codito;

Vasanto mātukucchimhi, puna dhāreti mātuyā.

50.

‘‘Tamhā kāyā cavitvāna, tidase upapajjahaṃ;

Etthantare na passāmi, domanassamahaṃ tadā.

51.

‘‘Tāvatiṃsā  cavitvāna, mātukucchiṃ samokkamiṃ;

Nikkhamitvāna kucchimhā, kaṇhasukkaṃ ajānahaṃ.

52.

‘‘Jātiyā  sattavassova <code>jātiyā sattavassena (syā.)</code>, ārāmaṃ pāvisiṃ ahaṃ;

Gotamassa bhagavato, sakyaputtassa tādino.

53.

‘‘Vitthārike <code>vitthārite (sī. ka.)</code> pāvacane, bāhujaññamhi sāsane;

Addasaṃ sāsanakare, bhikkhavo tattha satthuno.

54.

‘‘Sāvatthi  nāma nagaraṃ, rājā tatthāsi kosalo;

Rathena nāgayuttena, upesi bodhimuttamaṃ.

55.

‘‘Tassāhaṃ nāgaṃ disvāna, pubbakammaṃ anussariṃ;

Añjaliṃ paggahetvāna, samayaṃ agamāsahaṃ.

56.

‘‘Jātiyā sattavassova, pabbajiṃ anagāriyaṃ;

Yo so buddhaṃ upaṭṭhāsi, ānando nāma sāvako.

57.

‘‘Gatimā dhitimā ceva, satimā ca bahussuto;

Rañño cittaṃ pasādento, niyyādesi mahājuti.

58.

‘‘Tassāhaṃ dhammaṃ sutvāna, pubbakammaṃ anussariṃ;

Tattheva ṭhitako santo, arahattamapāpuṇiṃ.

59.

‘‘Ekaṃsaṃ cīvaraṃ katvā, sire katvāna añjaliṃ;

Sambuddhaṃ abhivādetvā, imaṃ vācaṃ udīrayiṃ.

60.

‘‘‘Padumuttarabuddhassa, dvipadindassa satthuno;

Nigguṇḍipupphaṃ paggayha, sīhāsane ṭhapesahaṃ.

61.

‘‘‘Tena kammena dvipadinda, lokajeṭṭha narāsabha;

Pattomhi acalaṃ ṭhānaṃ, hitvā jayaparājayaṃ’.

62.

‘‘Pañcavīsasahassamhi , kappānaṃ manujādhipā;

Abbudanirabbudāni, aṭṭhaṭṭhāsiṃsu khattiyā.

63.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā nigguṇḍipupphiyo thero imā gāthāyo abhāsitthāti.

Nigguṇḍipupphiyattherassāpadānaṃ sattamaṃ.

8. Sumanāveḷiyattheraapadānaṃ

64.

‘‘Vessabhussa  bhagavato, lokajeṭṭhassa tādino;

Sabbe janā samāgamma, mahāpūjaṃ karonti te.

65.

‘‘Sudhāya piṇḍaṃ katvāna, āveḷaṃ sumanāyahaṃ;

Sīhāsanassa purato, abhiropesahaṃ tadā.

66.

‘‘Sabbe  janā samāgamma, pekkhanti pupphamuttamaṃ;

Kenidaṃ pūjitaṃ pupphaṃ, buddhaseṭṭhassa tādino.

67.

‘‘Tena cittappasādena, nimmānaṃ upapajjahaṃ;

Anubhomi <code>anubhosiṃ (sī.)</code> sakaṃ kammaṃ, pubbe sukatamattano.

68.

‘‘Yaṃ yaṃ yonupapajjāmi, devattaṃ atha mānusaṃ;

Sabbesānaṃ piyo homi, pupphapūjāyidaṃ phalaṃ.

69.

‘‘Nābhijānāmi  kāyena, vācāya uda cetasā;

Saṃyatānaṃ tapassīnaṃ, kataṃ akkositaṃ mayā.

70.

‘‘Tena sucaritenāhaṃ, cittassa paṇidhīhi ca;

Sabbesaṃ pūjito homi, anakkosassidaṃ phalaṃ.

71.

‘‘Ito ekādase kappe, sahassārosi khattiyo;

Sattaratanasampanno, cakkavattī mahabbalo.

72.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sumanāveḷiyo thero imā gāthāyo abhāsitthāti.

Sumanāveḷiyattherassāpadānaṃ aṭṭhamaṃ.

9. Pupphacchattiyattheraapadānaṃ

73.

‘‘Siddhatthassa bhagavato, lokajeṭṭhassa tādino;

Saccaṃ pakāsayantassa, nibbāpentassa pāṇino.

74.

‘‘Jalajaṃ  āharitvāna, satapattaṃ manoramaṃ;

Pupphassa chattaṃ katvāna, buddhassa abhiropayiṃ.

75.

‘‘Siddhattho  ca lokavidū, āhutīnaṃ paṭiggaho;

Bhikkhusaṅghe ṭhito satthā, imaṃ gāthaṃ abhāsatha.

76.

‘‘‘Yo me cittaṃ pasādetvā, pupphacchattaṃ adhārayiṃ;

Tena cittappasādena, duggatiṃ so na gacchati’.

77.

‘‘Idaṃ vatvāna sambuddho, siddhattho lokanāyako;

Uyyojetvāna parisaṃ, vehāsaṃ nabhamuggami.

78.

‘‘Vuṭṭhite  naradevamhi, setacchattampi vuṭṭhahi;

Purato buddhaseṭṭhassa, gacchati chattamuttamaṃ.

79.

‘‘Catunnavutito kappe, yaṃ chattaṃ abhiropayiṃ;

Duggatiṃ nābhijānāmi, pupphacchattassidaṃ phalaṃ.

80.

‘‘Catusattatikappamhi, aṭṭha jalasikhā ahū;

Sattaratanasampannā, cakkavattī mahabbalā.

81.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā pupphacchattiyo thero imā gāthāyo abhāsitthāti.

Pupphacchattiyattherassāpadānaṃ navamaṃ.

10. Saparivārachattadāyakattheraapadānaṃ

82.

‘‘Padumuttaro lokavidū, āhutīnaṃ paṭiggaho;

Ākāse jalavuṭṭhīva vassate <code>vassati (sī. syā.), vasseti (?)</code> dhammavuṭṭhiyā.

83.

‘‘Tamaddasāsiṃ  sambuddhaṃ, desentaṃ amataṃ padaṃ;

Sakaṃ cittaṃ pasādetvā, agamāsiṃ sakaṃ gharaṃ.

84.

‘‘Chattaṃ alaṅkataṃ gayha, upagacchiṃ naruttamaṃ;

Haṭṭho haṭṭhena cittena, ākāse ukkhipiṃ ahaṃ.

85.

‘‘Susaṅgahitayānaṃva , dantova sāvakuttamo;

Upagantvāna sambuddhaṃ, matthake sampatiṭṭhahi.

86.

‘‘Anukampako kāruṇiko, buddho lokagganāyako;

Bhikkhusaṅghe nisīditvā, imā gāthā abhāsatha.

87.

‘‘‘Yena chattamidaṃ dinnaṃ, alaṅkataṃ manoramaṃ;

Tena cittappasādena, duggatiṃ so na gacchati.

88.

‘‘‘Sattakkhattuñca  devesu, devarajjaṃ karissati;

Bāttiṃsakkhattuñca rājā, cakkavattī bhavissati.

89.

‘‘‘Kappasatasahassamhi, okkākakulasambhavo;

Gotamo nāma gottena, satthā loke bhavissati.

90.

‘‘‘Tassa  dhammesu dāyādo, oraso dhammanimmito;

Sabbāsave pariññāya, nibbāyissatināsavo’.

91.

‘‘Buddhassa giramaññāya, vācāsabhimudīritaṃ;

Pasannacitto sumano, bhiyyo hāsaṃ janesahaṃ.

92.

‘‘Jahitvā mānusaṃ yoniṃ, dibbaṃ yoniṃ <code>devayoniṃ (sī.), dibbayoniṃ (syā.)</code> majjhagaṃ;

Vimānamuttamaṃ mayhaṃ, abbhuggataṃ manoramaṃ.

93.

‘‘Vimānā  nikkhamantassa, setacchattaṃ dharīyati;

Tadā saññaṃ paṭilabhiṃ, pubbakammassidaṃ phalaṃ.

94.

‘‘Devalokā cavitvāna, manussattañca āgamiṃ;

Chattiṃsakkhattuṃ cakkavattī, sattakappasatamhito.

95.

‘‘Tamhā kāyā cavitvāna, āgacchiṃ <code>agañchiṃ (?)</code> tidasaṃ puraṃ;

Saṃsaritvānupubbena, mānusaṃ punarāgamiṃ.

96.

‘‘Okkantaṃ mātukucchiṃ maṃ, settacchattaṃ adhārayuṃ;

Jātiyā sattavassohaṃ, pabbajiṃ anagāriyaṃ.

97.

‘‘Sunando nāma nāmena, brāhmaṇo mantapāragū;

Phalikaṃ chattamādāya, sāvakaggassa so tadā.

98.

‘‘Anumodi  mahāvīro, sāriputto mahākathī;

Sutvānumodanaṃ tassa, pubbakammamanussariṃ.

99.

‘‘Añjaliṃ paggahetvāna, sakaṃ cittaṃ pasādayiṃ;

Saritvā purimaṃ kammaṃ, arahattamapāpuṇiṃ.

100.

‘‘Uṭṭhāya āsanā tamhā, sire katvāna añjaliṃ;

Sambuddhaṃ abhivādetvā, imaṃ vācaṃ udīriyiṃ.

101.

‘‘Satasahassito kappe, buddho loke anuttaro;

Padumuttaro lokavidū, āhutīnaṃ paṭiggaho.

102.

‘‘Tassa chattaṃ mayā dinnaṃ, vicittaṃ samalaṅkataṃ;

Ubho hatthehi paggaṇhi, sayambhū aggapuggalo.

103.

‘‘Aho  buddho aho dhammo, aho no satthusampadā;

Ekacchattassa dānena, duggatiṃ nupapajjahaṃ.

104.

‘‘Kilesā  jhāpitā mayhaṃ, bhavā sabbe samūhatā;

Sabbāsave pariññāya, viharāmi anāsavo.

105.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā saparivārachattadāyako thero imā gāthāyo abhāsitthāti.

Saparivārachattadāyakattherassāpadānaṃ dasamaṃ.

Umāpupphiyavaggo tettiṃsatimo.

Tassuddānaṃ -

Umāpupphañca pulinaṃ, hāso yañño nimittako;

Saṃsāvako nigguṇḍī ca, sumanaṃ pupphachattako;

Saparivārachatto ca, gāthā sattasatuttarāti.

