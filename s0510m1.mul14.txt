15. Chattavaggo

1. Atichattiyattheraapadānaṃ

1.

‘‘Parinibbute  bhagavati, atthadassīnaruttame;

Chattātichattaṃ <code>chattādhichattaṃ (sī.)</code> kāretvā, thūpamhi abhiropayiṃ.

2.

‘‘Kālena kālamāgantvā, namassiṃ lokanāyakaṃ <code>satthu cetiyaṃ (sī.)</code>;

Pupphacchadanaṃ katvāna, chattamhi abhiropayiṃ.

3.

‘‘Sattarase kappasate, devarajjamakārayiṃ;

Manussattaṃ na gacchāmi, thūpapūjāyidaṃ phalaṃ.

4.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā atichattiyo <code>adhichattiyo (sī. syā.)</code> thero imā gāthāyo abhāsitthāti.

Atichattiyattherassāpadānaṃ paṭhamaṃ.

2. Thambhāropakattheraapadānaṃ

5.

‘‘Nibbute  lokanāthamhi, dhammadassīnarāsabhe;

Āropesiṃ dhajatthambhaṃ, buddhaseṭṭhassa cetiye.

6.

‘‘Nisseṇiṃ māpayitvāna, thūpaseṭṭhaṃ samāruhiṃ;

Jātipupphaṃ gahetvāna, thūpamhi abhiropayiṃ.

7.

‘‘Aho  buddho aho dhammo, aho no satthu sampadā;

Duggatiṃ nābhijānāmi, thūpapūjāyidaṃ phalaṃ.

8.

‘‘Catunnavutito kappe, thūpasīkhasanāmakā;

Soḷasāsiṃsu rājāno, cakkavattī mahabbalā.

9.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā thambhāropako thero imā gāthāyo abhāsitthāti.

Thambhāropakattherassāpadānaṃ dutiyaṃ.

3. Vedikārakattheraapadānaṃ

10.

‘‘Nibbute lokanāthamhi, piyadassīnaruttame;

Pasannacitto sumano, muttāvedimakāsahaṃ.

11.

‘‘Maṇīhi parivāretvā, akāsiṃ vedimuttamaṃ;

Vedikāya mahaṃ katvā, tattha kālaṅkato ahaṃ.

12.

‘‘Yaṃ yaṃ yonupapajjāmi, devattaṃ atha mānusaṃ;

Maṇī dhārenti ākāse, puññakammassidaṃ phalaṃ.

13.

‘‘Soḷasito kappasate, maṇippabhāsanāmakā;

Chattiṃsāsiṃsu <code>bāttiṃsāsiṃsu (sī. syā.)</code> rājāno, cakkavattī mahabbalā.

14.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā vedikārako thero imā gāthāyo abhāsitthāti.

Vedikārakattherassāpadānaṃ tatiyaṃ.

4. Saparivāriyattheraapadānaṃ

15.

‘‘Padumuttaro  nāma jino, lokajeṭṭho narāsabho;

Jalitvā aggikkhandhova, sambuddho parinibbuto.

16.

‘‘Nibbute ca mahāvīre, thūpo vitthāriko ahu;

Dūratova <code>ahorattaṃ (sī.), thūpadattaṃ (syā.)</code> upaṭṭhenti, dhātugehavaruttame.

17.

‘‘Pasannacitto sumano, akaṃ candanavedikaṃ;

Dissati thūpakhandho ca <code>dīyati dhūmakkhandho ca (sī.), dīyati dhūpagandho ca (syā.)</code>, thūpānucchaviko tadā.

18.

‘‘Bhave  nibbattamānamhi, devatte atha mānuse;

Omattaṃ me na passāmi, pubbakammassidaṃ phalaṃ.

19.

‘‘Pañcadasakappasate , ito aṭṭha janā ahuṃ;

Sabbe samattanāmā te, cakkavattī mahabbalā.

20.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā saparivāriyo thero imā gāthāyo abhāsitthāti.

Saparivāriyattherassāpadānaṃ catutthaṃ.

5. Umāpupphiyattheraapadānaṃ

21.

‘‘Nibbute lokamahite <code>lokanāthamhi (sī.)</code>, āhutīnaṃ paṭiggahe;

Siddhatthamhi bhagavati, mahāthūpamaho ahu.

22.

‘‘Mahe pavattamānamhi, siddhatthassa mahesino;

Umāpupphaṃ <code>ummāpupphaṃ (sabbattha)</code> gahetvāna, thūpamhi abhiropayiṃ.

23.

‘‘Catunnavutito kappe, yaṃ pupphamabhiropayiṃ;

Duggatiṃ nābhijānāmi, thūpapūjāyidaṃ <code>pupphapūjāyidaṃ (syā.), buddhapūjāyidaṃ (ka.)</code> phalaṃ.

24.

‘‘Ito ca navame kappe, somadevasanāmakā;

Pañcāsītisu rājāno, cakkavattī mahabbalā.

25.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā umāpupphiyo thero imā gāthāyo abhāsitthāti.

Umāpupphiyattherassāpadānaṃ pañcamaṃ.

6. Anulepadāyakattheraapadānaṃ

26.

‘‘Anomadassīmunino , bodhivedimakāsahaṃ;

Sudhāya piṇḍaṃ datvāna, pāṇikammaṃ akāsahaṃ.

27.

‘‘Disvā  taṃ sukataṃ kammaṃ, anomadassī naruttamo;

Bhikkhusaṅghe ṭhito satthā, imaṃ gāthaṃ abhāsatha.

28.

‘‘‘Iminā sudhakammena, cetanāpaṇidhīhi ca;

Sampattiṃ anubhotvāna, dukkhassantaṃ karissati’.

29.

‘‘Pasannamukhavaṇṇomhi , ekaggo susamāhito;

Dhāremi antimaṃ dehaṃ, sammāsambuddhasāsane.

30.

‘‘Ito kappasate āsiṃ, paripuṇṇe anūnake <code>paripuṇṇo anūnako (syā.)</code>;

Rājā sabbaghano nāma, cakkavattī mahabbalo.

31.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā anulepadāyako thero imā gāthāyo abhāsitthāti.

Anulepadāyakattherassāpadānaṃ chaṭṭhaṃ.

7. Maggadāyakattheraapadānaṃ

32.

‘‘Uttaritvāna  nadikaṃ, vanaṃ gacchati cakkhumā;

Tamaddasāsiṃ sambuddhaṃ, siddhatthaṃ varalakkhaṇaṃ.

33.

‘‘Kudāla <code>kuddāla (sī. syā.)</code> piṭakamādāya, samaṃ katvāna taṃ pathaṃ;

Satthāraṃ abhivādetvā, sakaṃ cittaṃ pasādayiṃ.

34.

‘‘Catunnavutito kappe, yaṃ kammamakariṃ tadā;

Duggatiṃ nābhijānāmi, maggadānassidaṃ phalaṃ.

35.

‘‘Sattapaññāsakappamhi, eko āsiṃ janādhipo;

Nāmena suppabuddhoti, nāyako so narissaro.

36.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā maggadāyako thero imā gāthāyo abhāsitthāti.

Maggadāyakattherassāpadānaṃ sattamaṃ.

8. Phalakadāyakattheraapadānaṃ

37.

‘‘Yānakāro  pure āsiṃ, dārukamme susikkhito;

Candanaṃ phalakaṃ katvā, adāsiṃ lokabandhuno.

38.

‘‘Pabhāsati  idaṃ byamhaṃ, suvaṇṇassa sunimmitaṃ;

Hatthiyānaṃ assayānaṃ, dibbayānaṃ upaṭṭhitaṃ.

39.

‘‘Pāsādā  sivikā ceva, nibbattanti yadicchakaṃ;

Akkhubbhaṃ <code>akkhobhaṃ (sī.)</code> ratanaṃ mayhaṃ, phalakassa idaṃ phalaṃ.

40.

‘‘Ekanavutito kappe, phalakaṃ yamahaṃ dadiṃ;

Duggatiṃ nābhijānāmi, phalakassa idaṃ phalaṃ.

41.

‘‘Sattapaññāsakappamhi, caturo nimmitāvhayā;

Sattaratanasampannā, cakkavattī mahabbalā.

42.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā phalakadāyako thero imā gāthāyo abhāsitthāti.

Phalakadāyakattherassāpadānaṃ aṭṭhamaṃ.

9. Vaṭaṃsakiyattheraapadānaṃ

43.

‘‘Sumedho nāma nāmena, sayambhū aparājito;

Vivekamanubrūhanto, ajjhogahi mahāvanaṃ.

44.

‘‘Saḷalaṃ pupphitaṃ disvā, ganthitvāna <code>bandhitvāna (sī.)</code> vaṭaṃsakaṃ;

Buddhassa abhiropesiṃ, sammukhā lokanāyakaṃ.

45.

‘‘Tiṃsakappasahassamhi , yaṃ pupphamabhiropayiṃ;

Duggatiṃ nābhijānāmi, buddhapūjāyidaṃ phalaṃ.

46.

‘‘Ūnavīse kappasate, soḷasāsuṃ sunimmitā;

Sattaratanasampannā, cakkavattī mahabbalā.

47.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā vaṭaṃsakiyo thero imā gāthāyo abhāsitthāti.

Vaṭaṃsakiyattherassāpadānaṃ navamaṃ.

10. Pallaṅkadāyakattheraapadānaṃ

48.

‘‘Sumedhassa  bhagavato, lokajeṭṭhassa tādino;

Pallaṅko hi mayā dinno, sauttarasapacchado.

49.

‘‘Sattaratanasampanno , pallaṅko āsi so tadā;

Mama saṅkappamaññāya, nibbattati sadā mama.

50.

‘‘Tiṃsakappasahassamhi, pallaṅkamadadiṃ tadā;

Duggatiṃ nābhijānāmi, pallaṅkassa idaṃ phalaṃ.

51.

‘‘Vīsakappasahassamhi, suvaṇṇābhā tayo janā;

Sattaratanasampannā, cakkavattī mahabbalā.

52.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā pallaṅkadāyako thero imā gāthāyo abhāsitthāti.

Pallaṅkadāyakattherassāpadānaṃ dasamaṃ.

Chattavaggo pannarasamo.

Tassuddānaṃ -

Chattaṃ thambho ca vedi ca, parivārumapupphiyo;

Anulepo ca maggo ca, phalako ca vaṭaṃsako;

Pallaṅkadāyī ca gāthāyo, chappaññāsa pakittitāti.

