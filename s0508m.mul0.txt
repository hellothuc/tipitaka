Namo tassa bhagavato arahato sammāsambuddhassa

Khuddakanikāye

Theragāthāpāḷi

Nidānagāthā

Sīhānaṃva  nadantānaṃ, dāṭhīnaṃ girigabbhare;

Suṇātha bhāvitattānaṃ, gāthā atthūpanāyikā <code>attūpanāyikā (sī. ka.)</code>.

Yathānāmā yathāgottā, yathādhammavihārino;

Yathādhimuttā sappaññā, vihariṃsu atanditā.

Tattha tattha vipassitvā, phusitvā accutaṃ padaṃ;

Katantaṃ paccavekkhantā, imamatthamabhāsisuṃ.

1. Ekakanipāto

1. Paṭhamavaggo

1. Subhūtittheragāthā

1.

‘‘Channā  me kuṭikā sukhā nivātā, vassa deva yathāsukhaṃ;

Cittaṃ me susamāhitaṃ vimuttaṃ, ātāpī viharāmi vassa devā’’ti.

Itthaṃ sudaṃ <code>itthaṃ sumaṃ (ka. aṭṭha.)</code> āyasmā subhūtitthero gāthaṃ abhāsitthāti.

2. Mahākoṭṭhikattheragāthā

2.

‘‘Upasanto  uparato, mantabhāṇī anuddhato;

Dhunāti pāpake dhamme, dumapattaṃva māluto’’ti.

Itthaṃ sudaṃ āyasmā mahākoṭṭhiko <code>mahākoṭṭhito (sī. syā.)</code> thero gāthaṃ abhāsitthāti.

3. Kaṅkhārevatattheragāthā

3.

‘‘Paññaṃ  imaṃ passa tathāgatānaṃ, aggi yathā pajjalito nisīthe;

Ālokadā cakkhudadā bhavanti, ye āgatānaṃ vinayanti kaṅkha’’nti.

Itthaṃ sudaṃ āyasmā kaṅkhārevato thero gāthaṃ abhāsitthāti.

4. Puṇṇattheragāthā

4.

‘‘Sambhireva samāsetha, paṇḍitehatthadassibhi;

Atthaṃ mahantaṃ gambhīraṃ, duddasaṃ nipuṇaṃ aṇuṃ;

Dhīrā samadhigacchanti, appamattā vicakkhaṇā’’ti.

Itthaṃ sudaṃ āyasmā puṇṇo mantāṇiputto <code>mantāniputto (syā. ka.)</code> thero gāthaṃ abhāsitthāti.

5. Dabbattheragāthā

5.

‘‘Yo  duddamiyo damena danto, dabbo santusito vitiṇṇakaṅkho;

Vijitāvī apetabheravo hi, dabbo so parinibbuto ṭhitatto’’ti.

Itthaṃ sudaṃ āyasmā dabbo thero gāthaṃ abhāsitthāti.

6. Sītavaniyattheragāthā

6.

‘‘Yo  sītavanaṃ upagā bhikkhu, eko santusito samāhitatto;

Vijitāvī apetalomahaṃso, rakkhaṃ kāyagatāsatiṃ dhitimā’’ti.

Itthaṃ sudaṃ āyasmā sītavaniyo thero gāthaṃ abhāsitthāti.

7. Bhalliyattheragāthā

7.

‘‘Yopānudī  maccurājassa senaṃ, naḷasetuṃva sudubbalaṃ mahogho;

Vijitāvī apetabheravo hi, danto so parinibbuto ṭhitatto’’ti.

Itthaṃ sudaṃ āyasmā bhalliyo thero gāthaṃ abhāsitthāti.

8. Vīrattheragāthā

8.

‘‘Yo duddamiyo damena danto, vīro santusito vitiṇṇakaṅkho;

Vijitāvī apetalomahaṃso, vīro so parinibbuto ṭhitatto’’ti.

Itthaṃ sudaṃ āyasmā vīro thero gāthaṃ abhāsitthāti.

9. Pilindavacchattheragāthā

9.

‘‘Svāgataṃ na durāgataṃ <code>nāpagataṃ (sī. syā.)</code>, nayidaṃ dumantitaṃ mama;

Saṃvibhattesu dhammesu, yaṃ seṭṭhaṃ tadupāgami’’nti.

Itthaṃ sudaṃ āyasmā pilindavaccho <code>pilindivaccho (sī.)</code> thero gāthaṃ abhāsitthāti.

10. Puṇṇamāsattheragāthā

10.

‘‘Vihari  apekkhaṃ idha vā huraṃ vā, yo vedagū samito yatatto;

Sabbesu dhammesu anūpalitto, lokassa jaññā udayabbayañcā’’ti.

Itthaṃ sudaṃ āyasmā puṇṇamāso thero gāthaṃ abhāsitthāti.

Vaggo paṭhamo niṭṭhito.

Tassuddānaṃ -

Subhūti  koṭṭhiko thero, kaṅkhārevatasammato;

Mantāṇiputto dabbo ca, sītavaniyo ca bhalliyo;

Vīro pilindavaccho ca, puṇṇamāso tamonudoti.

2. Dutiyavaggo

1. Cūḷavacchattheragāthā

11.

‘‘Pāmojjabahulo bhikkhu, dhamme buddhappavedite;

Adhigacche padaṃ santaṃ, saṅkhārūpasamaṃ sukha’’nti.

... Cūḷavaccho <code>cūlagavaccho (sī.)</code> thero....

2. Mahāvacchattheragāthā

12.

‘‘Paññābalī sīlavatūpapanno, samāhito jhānarato satīmā;

Yadatthiyaṃ bhojanaṃ bhuñjamāno, kaṅkhetha kālaṃ idha vītarāgo’’ti.

... Mahāvaccho <code>mahāgavaccho (sī.)</code> thero....

3. Vanavacchattheragāthā

13.

‘‘Nīlabbhavaṇṇā  rucirā, sītavārī sucindharā;

Indagopakasañchannā, te selā ramayanti ma’’nti.

... Vanavaccho thero....

4. Sivakasāmaṇeragāthā

14.

‘‘Upajjhāyo  maṃ avaca, ito gacchāma sīvaka;

Gāme  me vasati kāyo, araññaṃ me gato mano;

Semānakopi gacchāmi, natthi saṅgo vijānata’’nti.

... Sivako sāmaṇero....

5. Kuṇḍadhānattheragāthā

15.

‘‘Pañca chinde pañca jahe, pañca cuttari bhāvaye;

Pañcasaṅgātigo bhikkhu, oghatiṇṇoti vuccatī’’ti.

... Kuṇḍadhāno thero....

6. Belaṭṭhasīsattheragāthā

16.

‘‘Yathāpi bhaddo ājañño, naṅgalāvattanī sikhī;

Gacchati appakasirena, evaṃ rattindivā mama;

Gacchanti appakasirena, sukhe laddhe nirāmise’’ti.

... Belaṭṭhasīso thero....

7. Dāsakattheragāthā

17.

‘‘Middhī  yadā hoti mahagghaso ca, niddāyitā samparivattasāyī;

Mahāvarāhova nivāpapuṭṭho, punappunaṃ gabbhamupeti mando’’ti.

... Dāsako thero....

8. Siṅgālapituttheragāthā

18.

‘‘Ahu  buddhassa dāyādo, bhikkhu bhesakaḷāvane;

Kevalaṃ aṭṭhisaññāya, apharī pathaviṃ <code>paṭhaviṃ (sī. syā.)</code> imaṃ;

Maññehaṃ kāmarāgaṃ so, khippameva pahissatī’’ti <code>pahīyabhi (sabbattha pāḷiyaṃ)</code>.

... Siṅgālapitā <code>sīgālapitā (sī.)</code> thero....

9. Kulattheragāthā

19.

<code>dha. pa. 80, 145 dhammapadepi</code> ‘‘Udakaṃ  hi nayanti nettikā, usukārā namayanti <code>damayanti (ka.)</code> tejanaṃ;

Dāruṃ  namayanti tacchakā, attānaṃ damayanti subbatā’’ti.

... Kulo <code>kuṇḍalo (sī.), kuḷo (syā. ka.)</code> thero....

10. Ajitattheragāthā

20.

‘‘Maraṇe me bhayaṃ natthi, nikanti natthi jīvite;

Sandehaṃ nikkhipissāmi, sampajāno paṭissato’’ti <code>patissatoti (sī. syā.)</code>;;

... Ajito thero ....

Vaggo dutiyo niṭṭhito.

Tassuddānaṃ -

Cūḷavaccho mahāvaccho, vanavaccho ca sīvako;

Kuṇḍadhāno ca belaṭṭhi, dāsako ca tatopari;

Siṅgālapitiko thero, kulo ca ajito dasāti.

3. Tatiyavaggo

1. Nigrodhattheragāthā

21.

‘‘Nāhaṃ bhayassa bhāyāmi, satthā no amatassa kovido;

Yattha bhayaṃ nāvatiṭṭhati, tena maggena vajanti bhikkhavo’’ti.

... Nigrodho thero....

2. Cittakattheragāthā

22.

‘‘Nīlā  sugīvā sikhino, morā kārambhiyaṃ <code>kāraṃviyaṃ (sī.), kāraviyaṃ (syā.)</code> abhinadanti;

Te sītavātakīḷitā <code>sītavātakadditakalitā (sī.), sītavātakalitā (syā.)</code>, suttaṃ jhāyaṃ <code>jhānaṃ (syā.), jhāyiṃ (?)</code> nibodhentī’’ti.

... Cittako thero....

3. Gosālattheragāthā

23.

‘‘Ahaṃ  kho veḷugumbasmiṃ, bhutvāna madhupāyasaṃ;

Padakkhiṇaṃ sammasanto, khandhānaṃ udayabbayaṃ;

Sānuṃ paṭigamissāmi, vivekamanubrūhaya’’nti.

... Gosālo thero....

4. Sugandhattheragāthā

24.

‘‘Anuvassiko pabbajito, passa dhammasudhammataṃ;

Tisso vijjā anuppattā, kataṃ buddhassa sāsana’’nti.

... Sugandho thero....

5. Nandiyattheragāthā

25.

‘‘Obhāsajātaṃ phalagaṃ, cittaṃ yassa abhiṇhaso;

Tādisaṃ bhikkhumāsajja, kaṇha dukkhaṃ nigacchasī’’ti.

... Nandiyo thero....

6. Abhayattheragāthā

26.

‘‘Sutvā subhāsitaṃ vācaṃ, buddhassādiccabandhuno;

Paccabyadhiṃ hi nipuṇaṃ, vālaggaṃ usunā yathā’’ti.

... Abhayo thero....

7. Lomasakaṅgiyattheragāthā

27.

‘‘Dabbaṃ  kusaṃ poṭakilaṃ, usīraṃ muñjapabbajaṃ;

Urasā panudissāmi, vivekamanubrūhaya’’nti.

... Lomasakaṅgiyo thero....

8. Jambugāmikaputtattheragāthā

28.

‘‘Kacci  no vatthapasuto, kacci no bhūsanārato;

Kacci sīlamayaṃ gandhaṃ, kiṃ tvaṃ vāyasi <code>kacci sīlamayaṃ gandhaṃ, tvaṃ vāsi (syā.)</code> netarā pajā’’ti.

... Jambugāmikaputto thero....

9. Hāritattheragāthā

29.

‘‘Samunnamayamattānaṃ, usukārova tejanaṃ;

Cittaṃ  ujuṃ karitvāna, avijjaṃ bhinda hāritā’’ti.

... Hārito thero....

10. Uttiyattheragāthā

30.

‘‘Ābādhe me samuppanne, sati me udapajjatha;

Ābādho me samuppanno, kālo me nappamajjitu’’nti.

... Uttiyo thero....

Vaggo tatiyo niṭṭhito.

Tassuddānaṃ -

Nigrodho cittako thero, gosālathero sugandho;

Nandiyo abhayo thero, thero lomasakaṅgiyo;

Jambugāmikaputto ca, hārito uttiyo isīti.

4. Catutthavaggo

1. Gahvaratīriyattheragāthā

31.

‘‘Phuṭṭho  ḍaṃsehi makasehi, araññasmiṃ brahāvane;

Nāgo saṃgāmasīseva, sato tatrādhivāsaye’’ti.

... Gahvaratīriyo thero....

2. Suppiyattheragāthā

32.

‘‘Ajaraṃ  jīramānena, tappamānena nibbutiṃ;

Nimiyaṃ <code>nimmissaṃ (sī.), nirāmisaṃ (syā.), nimineyyaṃ (?)</code> paramaṃ santiṃ, yogakkhemaṃ anuttara’’nti.

... Suppiyo thero....

3. Sopākattheragāthā

33.

‘‘Yathāpi  ekaputtasmiṃ, piyasmiṃ kusalī siyā;

Evaṃ sabbesu pāṇesu, sabbattha kusalo siyā’’ti.

... Sopāko thero....

4. Posiyattheragāthā

34.

‘‘Anāsannavarā etā, niccameva vijānatā;

Gāmā araññamāgamma, tato gehaṃ upāvisi <code>upāvisiṃ (sī.)</code>;

Tato uṭṭhāya pakkāmi, anāmantetvā <code>anāmantiya (sī.)</code> posiyo’’ti.

... Posiyo thero....

5. Sāmaññakānittheragāthā

35.

‘‘Sukhaṃ sukhattho labhate tadācaraṃ, kittiñca pappoti yasassa vaḍḍhati;

Yo ariyamaṭṭhaṅgikamañjasaṃ ujuṃ, bhāveti maggaṃ amatassa pattiyā’’ti.

... Sāmaññakānitthero....

6. Kumāputtattheragāthā

36.

‘‘Sādhu  sutaṃ sādhu caritakaṃ, sādhu sadā aniketavihāro;

Atthapucchanaṃ padakkhiṇakammaṃ, etaṃ sāmaññamakiñcanassā’’ti.

... Kumāputto thero....

7. Kumāputtasahāyakattheragāthā

37.

‘‘Nānājanapadaṃ yanti, vicarantā asaññatā;

Samādhiñca virādhenti, kiṃsu raṭṭhacariyā karissati;

Tasmā vineyya sārambhaṃ, jhāyeyya apurakkhato’’ti.

... Kumāputtattherassa sahāyako thero....

8. Gavampatittheragāthā

38.

‘‘Yo  iddhiyā sarabhuṃ aṭṭhapesi, so gavampati asito anejo;

Taṃ sabbasaṅgātigataṃ mahāmuniṃ, devā namassanti bhavassa pāragu’’nti.

... Gavampatitthero....

9. Tissattheragāthā

39.

<code>saṃ. ni. 1.21, 97</code>‘‘Sattiyā viya omaṭṭho, ḍayhamānova <code>ḍayhamāneva (sabbattha)</code> matthake;

Kāmarāgappahānāya, sato bhikkhu paribbaje’’ti.

... Tisso thero....

10. Vaḍḍhamānattheragāthā

40.

‘‘Sattiyā  viya omaṭṭho, ḍayhamānova matthake;

Bhavarāgappahānāya, sato bhikkhu paribbaje’’ti.

... Vaḍḍhamāno thero....

Vaggo catuttho niṭṭhito.

Tassuddānaṃ -

Gahvaratīriyo  suppiyo, sopāko ceva posiyo;

Sāmaññakāni kumāputto, kumāputtasahāyako;

Gavampati tissatthero, vaḍḍhamāno mahāyasoti.

5. Pañcamavaggo

1. Sirivaḍḍhattheragāthā

41.

‘‘Vivaramanupatanti  vijjutā, vebhārassa ca paṇḍavassa ca;

Nagavivaragato ca jhāyati, putto appaṭimassa tādino’’ti.

... Sirivaḍḍho thero....

2. Khadiravaniyattheragāthā

42.

‘‘Cāle  upacāle sīsūpacāle ( ) <code>(cālā upacālā, sīsūpacālā) (ka.)</code> patissatā <code>paṭissatikā (syā. ka.)</code> nu kho viharatha;

Āgato vo vālaṃ viya vedhī’’ti.

... Khadiravaniyo thero....

3. Sumaṅgalattheragāthā

43.

‘‘Sumuttiko sumuttiko sāhu, sumuttikomhi tīhi khujjakehi;

Asitāsu mayā naṅgalāsu, mayā khuddakuddālāsu mayā.

Yadipi idhameva idhameva, atha vāpi alameva alameva;

Jhāya sumaṅgala jhāya sumaṅgala, appamatto vihara sumaṅgalā’’ti.

... Sumaṅgalo thero....

4. Sānuttheragāthā

44.

<code>saṃ. ni. 1.239</code> ‘‘Mataṃ vā amma rodanti, yo vā jīvaṃ na dissati;

Jīvantaṃ maṃ amma passantī, kasmā maṃ amma rodasī’’ti.

... Sānutthero....

5. Ramaṇīyavihārittheragāthā

45.

‘‘Yathāpi  bhaddo ājañño, khalitvā patitiṭṭhati;

Evaṃ  dassanasampannaṃ, sammāsambuddhasāvaka’’nti.

... Ramaṇīyavihāritthero....

6. Samiddhittheragāthā

46.

‘‘Saddhāyāhaṃ pabbajito, agārasmānagāriyaṃ;

Sati paññā ca me vuḍḍhā, cittañca susamāhitaṃ;

Kāmaṃ karassu rūpāni, neva maṃ byādhayissasī’’ti <code>bādhayissasīti (sī.), byāthayissasīti (?)</code>.

... Samiddhitthero....

7. Ujjayattheragāthā

47.

‘‘Namo  te buddha vīratthu, vippamuttosi sabbadhi;

Tuyhāpadāne viharaṃ, viharāmi anāsavo’’ti.

... Ujjayo thero....

8. Sañjayattheragāthā

48.

‘‘Yato ahaṃ pabbajito, agārasmānagāriyaṃ;

Nābhijānāmi saṅkappaṃ, anariyaṃ dosasaṃhita’’nti.

... Sañjayo thero....

9. Rāmaṇeyyakattheragāthā

49.

‘‘Cihacihābhinadite <code>vihavihābhinadite (sī. syā.)</code>, sippikābhirutehi ca;

Na me taṃ phandati cittaṃ, ekattanirataṃ hi me’’ti.

... Rāmaṇeyyako thero....

10. Vimalattheragāthā

50.

‘‘Dharaṇī  ca siñcati vāti, māluto vijjutā carati nabhe;

Upasamanti vitakkā, cittaṃ susamāhitaṃ mamā’’ti.

... Vimalo thero....

Vaggo pañcamo niṭṭhito.

Tassuddānaṃ -

Sirīvaḍḍho revato thero, sumaṅgalo sānusavhayo ;

Ramaṇīyavihārī ca, samiddhiujjayasañjayā;

Rāmaṇeyyo ca so thero, vimalo ca raṇañjahoti.

6. Chaṭṭhavaggo

1. Godhikattheragāthā

51.

‘‘Vassati  devo yathā sugītaṃ, channā me kuṭikā sukhā nivātā;

Cittaṃ susamāhitañca mayhaṃ, atha ce patthayasi pavassa devā’’ti.

... Godhiko thero....

2. Subāhuttheragāthā

52.

‘‘Vassati devo yathā sugītaṃ, channā me kuṭikā sukhā nivātā;

Cittaṃ susamāhitañca kāye, atha ce patthayasi pavassa devā’’ti.

... Subāhutthero....

3. Valliyattheragāthā

53.

‘‘Vassati devo yathā sugītaṃ, channā me kuṭikā sukhā nivātā;

Tassaṃ viharāmi appamatto, atha ce patthayasi pavassa devā’’ti.

... Valliyo thero....

4. Uttiyattheragāthā

54.

‘‘Vassati  devo yathā sugītaṃ, channā me kuṭikā sukhā nivātā;

Tassaṃ viharāmi adutiyo, atha ce patthayasi pavassa devā’’ti.

... Uttiyo thero....

5. Añjanavaniyattheragāthā

55.

‘‘Āsandiṃ  kuṭikaṃ katvā, ogayha añjanaṃ vanaṃ;

Tisso vijjā anuppattā, kataṃ buddhassa sāsana’’nti.

... Añjanavaniyo thero....

6. Kuṭivihārittheragāthā

56.

‘‘Ko  kuṭikāyaṃ bhikkhu kuṭikāyaṃ, vītarāgo susamāhitacitto;

Evaṃ jānāhi āvuso, amoghā te kuṭikā katā’’ti.

... Kuṭivihāritthero....

7. Dutiyakuṭivihārittheragāthā

57.

‘‘Ayamāhu purāṇiyā kuṭi, aññaṃ patthayase navaṃ kuṭiṃ;

Āsaṃ kuṭiyā virājaya, dukkhā bhikkhu puna navā kuṭī’’ti.

... Dutiyakuṭivihāritthero....

8. Ramaṇīyakuṭikattheragāthā

58.

‘‘Ramaṇīyā me kuṭikā, saddhādeyyā manoramā;

Na me attho kumārīhi, yesaṃ attho tahiṃ gacchatha nāriyo’’ti.

... Ramaṇīyakuṭiko thero....

9. Kosalavihārittheragāthā

59.

‘‘Saddhāyāhaṃ  pabbajito, araññe me kuṭikā katā;

Appamatto ca ātāpī, sampajāno patissato’’ti <code>paṭissatoti (ka.)</code>.

... Kosalavihāritthero....

10. Sīvalittheragāthā

60.

‘‘Te me ijjhiṃsu saṅkappā, yadattho pāvisiṃ kuṭiṃ;

Vijjāvimuttiṃ paccesaṃ, mānānusayamujjaha’’nti.

... Sīvalitthero....

Vaggo chaṭṭho niṭṭhito.

Tassuddānaṃ -

Godhiko  ca subāhu ca, valliyo uttiyo isi;

Añjanavaniyo thero, duve kuṭivihārino;

Ramaṇīyakuṭiko ca, kosalavhayasīvalīti.

7. Sattamavaggo

1. Vappattheragāthā

61.

‘‘Passati  passo passantaṃ, apassantañca passati;

Apassanto apassantaṃ, passantañca na passatī’’ti.

... Vappo thero....

2. Vajjiputtattheragāthā

62.

‘‘Ekakā  mayaṃ araññe viharāma, apaviddhaṃva vanasmiṃ dārukaṃ;

Tassa me bahukā pihayanti, nerayikā viya saggagāmina’’nti.

... Vajjiputto thero....

3. Pakkhattheragāthā

63.

‘‘Cutā  patanti patitā, giddhā ca punarāgatā;

Kataṃ kiccaṃ rataṃ rammaṃ, sukhenanvāgataṃ sukha’’nti.

... Pakkho thero....

4. Vimalakoṇḍaññattheragāthā

64.

‘‘Dumavhayāya uppanno, jāto paṇḍaraketunā;

Ketuhā  ketunāyeva, mahāketuṃ padhaṃsayī’’ti.

... Vimalakoṇḍañño thero....

5. Ukkhepakatavacchattheragāthā

65.

‘‘Ukkhepakatavacchassa, saṅkalitaṃ bahūhi vassehi;

Taṃ bhāsati gahaṭṭhānaṃ, sunisinno uḷārapāmojjo’’ti.

... Ukkhepakatavaccho thero....

6. Meghiyattheragāthā

66.

‘‘Anusāsi  mahāvīro, sabbadhammāna pāragū;

Tassāhaṃ dhammaṃ sutvāna, vihāsiṃ santike sato;

Tisso vijjā anuppattā, kataṃ buddhassa sāsana’’nti.

... Meghiyo thero....

7. Ekadhammasavanīyattheragāthā

67.

‘‘Kilesā jhāpitā mayhaṃ, bhavā sabbe samūhatā;

Vikkhīṇo jātisaṃsāro, natthi dāni punabbhavo’’ti.

... Ekadhammasavanīyo thero....

8. Ekudāniyattheragāthā

68.

<code>udā. 37; pāci. 153</code> ‘‘Adhicetaso appamajjato, munino monapathesu sikkhato;

Sokā na bhavanti tādino, upasantassa sadā satīmato’’ti.

... Ekudāniyo thero....

9. Channattheragāthā

69.

‘‘Sutvāna  dhammaṃ mahato mahārasaṃ, sabbaññutaññāṇavarena desitaṃ;

Maggaṃ papajjiṃ <code>papajjaṃ (ka.)</code> amatassa pattiyā, so yogakkhemassa pathassa kovido’’ti.

... Channo thero....

10. Puṇṇattheragāthā

70.

‘‘Sīlameva  idha aggaṃ, paññavā pana uttamo;

Manussesu ca devesu, sīlapaññāṇato jaya’’nti.

... Puṇṇo thero....

Vaggo sattamo niṭṭhito.

Tassuddānaṃ  -

Vappo ca vajjiputto ca, pakkho vimalakoṇḍañño;

Ukkhepakatavaccho ca, meghiyo ekadhammiko;

Ekudāniyachannā ca, puṇṇatthero mahabbaloti.

8. Aṭṭhamavaggo

1. Vacchapālattheragāthā

71.

‘‘Susukhumanipuṇatthadassinā, matikusalena nivātavuttinā;

Saṃsevitavuddhasīlinā <code>saṃsevitabuddhasīlinā (ka.)</code>, nibbānaṃ na hi tena dullabha’’nti.

... Vacchapālo thero....

2. Ātumattheragāthā

72.

‘‘Yathā  kaḷīro susu vaḍḍhitaggo, dunnikkhamo hoti pasākhajāto;

Evaṃ ahaṃ bhariyāyānitāya, anumaññaṃ  maṃ pabbajitomhi dānī’’ti.

... Ātumo thero....

3. Māṇavattheragāthā

73.

‘‘Jiṇṇañca disvā dukhitañca byādhitaṃ, matañca disvā gatamāyusaṅkhayaṃ;

Tato ahaṃ nikkhamitūna pabbajiṃ, pahāya kāmāni manoramānī’’ti.

... Māṇavo thero....

4. Suyāmanattheragāthā

74.

‘‘Kāmacchando ca byāpādo, thinamiddhañca <code>thīnamiddhañca (sī. syā.)</code> bhikkhuno;

Uddhaccaṃ vicikicchā ca, sabbasova na vijjatī’’ti.

... Suyāmano thero....

5. Susāradattheragāthā

75.

‘‘Sādhu suvihitāna dassanaṃ, kaṅkhā chijjati buddhi vaḍḍhati;

Bālampi karonti paṇḍitaṃ, tasmā sādhu sataṃ samāgamo’’ti.

... Susārado thero....

6. Piyañjahattheragāthā

76.

‘‘Uppatantesu  nipate, nipatantesu uppate;

Vase avasamānesu, ramamānesu no rame’’ti.

... Piyañjaho thero....

7. Hatthārohaputtattheragāthā

77.

‘‘Idaṃ  pure cittamacāri cārikaṃ, yenicchakaṃ yatthakāmaṃ yathāsukhaṃ;

Tadajjahaṃ niggahessāmi yoniso, hatthippabhinnaṃ viya aṅkusaggaho’’ti.

... Hatthārohaputto thero....

8. Meṇḍasirattheragāthā

78.

‘‘Anekajātisaṃsāraṃ , sandhāvissaṃ anibbisaṃ;

Tassa me dukkhajātassa, dukkhakkhandho aparaddho’’ti.

... Meṇḍasiro thero....

9. Rakkhitattheragāthā

79.

‘‘Sabbo rāgo pahīno me, sabbo doso samūhato;

Sabbo me vigato moho, sītibhūtosmi nibbuto’’ti.

... Rakkhito thero....

10. Uggattheragāthā

80.

‘‘Yaṃ  mayā pakataṃ kammaṃ, appaṃ vā yadi vā bahuṃ;

Sabbametaṃ parikkhīṇaṃ, natthi dāni punabbhavo’’ti.

... Uggo thero....

Vaggo aṭṭhamo niṭṭhito.

Tassuddānaṃ -

Vacchapālo ca yo thero, ātumo māṇavo isi;

Suyāmano susārado, thero yo ca piyañjaho;

Ārohaputto meṇḍasiro, rakkhito uggasavhayoti.

9. Navamavaggo

1. Samitiguttattheragāthā

81.

‘‘Yaṃ  mayā pakataṃ pāpaṃ, pubbe aññāsu jātisu;

Idheva taṃ vedanīyaṃ, vatthu aññaṃ na vijjatī’’ti.

... Samitigutto thero....

2. Kassapattheragāthā

82.

‘‘Yena  yena subhikkhāni, sivāni abhayāni ca;

Tena puttaka gacchassu, mā sokāpahato bhavā’’ti.

... Kassapo thero....

3. Sīhattheragāthā

83.

‘‘Sīhappamatto vihara, rattindivamatandito;

Bhāvehi kusalaṃ dhammaṃ, jaha sīghaṃ samussaya’’nti.

... Sīho thero....

4. Nītattheragāthā

84.

‘‘Sabbarattiṃ  supitvāna, divā saṅgaṇike rato;

Kudāssu nāma dummedho, dukkhassantaṃ karissatī’’ti.

... Nīto thero....

5. Sunāgattheragāthā

85.

‘‘Cittanimittassa kovido, pavivekarasaṃ vijāniya;

Jhāyaṃ nipako patissato, adhigaccheyya sukhaṃ nirāmisa’’nti.

... Sunāgo thero....

6. Nāgitattheragāthā

86.

‘‘Ito  bahiddhā puthu aññavādinaṃ, maggo na nibbānagamo yathā ayaṃ;

Itissu saṅghaṃ bhagavānusāsati, satthā sayaṃ pāṇitaleva dassaya’’nti.

... Nāgito thero....

7. Paviṭṭhattheragāthā

87.

‘‘Khandhā  diṭṭhā yathābhūtaṃ, bhavā sabbe padālitā;

Vikkhīṇo jātisaṃsāro, natthi dāni punabbhavo’’ti.

... Paviṭṭho thero....

8. Ajjunattheragāthā

88.

‘‘Asakkhiṃ  vata attānaṃ, uddhātuṃ udakā thalaṃ;

Vuyhamāno mahogheva, saccāni paṭivijjhaha’’nti.

... Ajjuno thero....

9. (Paṭhama)-devasabhattheragāthā

89.

‘‘Uttiṇṇā paṅkapalipā, pātālā parivajjitā;

Mutto oghā ca ganthā ca, sabbe mānā visaṃhatā’’ti.

... Devasabho thero....

10. Sāmidattattheragāthā

90.

‘‘Pañcakkhandhā pariññātā, tiṭṭhanti chinnamūlakā;

Vikkhīṇo jātisaṃsāro, natthi dāni punabbhavo’’ti.

... Sāmidatto thero....

Vaggo navamo niṭṭhito.

Tassuddānaṃ -

Thero samitigutto ca, kassapo sīhasavhayo;

Nīto sunāgo nāgito, paviṭṭho ajjuno isi;

Devasabho ca yo thero, sāmidatto mahabbaloti.

10. Dasamavaggo

1. Paripuṇṇakattheragāthā

91.

‘‘Na  tathā mataṃ satarasaṃ, sudhannaṃ yaṃ mayajja paribhuttaṃ;

Aparimitadassinā gotamena, buddhena desito dhammo’’ti.

... Paripuṇṇako thero....

2. Vijayattheragāthā

92.

‘‘Yassāsavā  parikkhīṇā, āhāre ca anissito;

Suññatā animitto ca, vimokkho yassa gocaro;

Ākāseva sakuntānaṃ, padaṃ tassa durannaya’’nti.

... Vijayo thero....

3. Erakattheragāthā

93.

‘‘Dukkhā kāmā eraka, na sukhā kāmā eraka;

Yo kāme kāmayati, dukkhaṃ so kāmayati eraka;

Yo kāme na kāmayati, dukkhaṃ so na kāmayati erakā’’ti.

... Erako thero....

4. Mettajittheragāthā

94.

‘‘Namo hi tassa bhagavato, sakyaputtassa sirīmato;

Tenāyaṃ aggappattena, aggadhammo <code>aggo dhammo (sī.)</code> sudesito’’ti.

... Mettaji thero....

5. Cakkhupālattheragāthā

95.

‘‘Andhohaṃ hatanettosmi, kantāraddhānapakkhando <code>pakkhanno (sī.), pakkanto (syā. sī. aṭṭha.)</code>;

Sayamānopi gacchissaṃ, na sahāyena pāpenā’’ti.

... Cakkhupālo thero....

6. Khaṇḍasumanattheragāthā

96.

‘‘Ekapupphaṃ  cajitvāna, asīti <code>asītiṃ (sī.)</code> vassakoṭiyo;

Saggesu paricāretvā, sesakenamhi nibbuto’’ti.

... Khaṇḍasumano thero....

7. Tissattheragāthā

97.

‘‘Hitvā satapalaṃ kaṃsaṃ, sovaṇṇaṃ satarājikaṃ;

Aggahiṃ mattikāpattaṃ, idaṃ dutiyābhisecana’’nti.

... Tisso thero....

8. Abhayattheragāthā

98.

‘‘Rūpaṃ  disvā sati muṭṭhā, piyaṃ nimittaṃ manasikaroto;

Sārattacitto vedeti, tañca ajjhosa tiṭṭhati;

Tassa vaḍḍhanti āsavā, bhavamūlopagāmino’’ti <code>bhavamūlā bhavagāminoti (sī. ka.)</code>.

... Abhayo thero....

9. Uttiyattheragāthā

99.

‘‘Saddaṃ sutvā sati muṭṭhā, piyaṃ nimittaṃ manasikaroto;

Sārattacitto vedeti, tañca ajjhosa tiṭṭhati;

Tassa vaḍḍhanti āsavā, saṃsāraṃ upagāmino’’ti.

... Uttiyo thero....

10. (Dutiya)-devasabhattheragāthā

100.

‘‘Sammappadhānasampanno, satipaṭṭhānagocaro;

Vimuttikusumasañchanno, parinibbissatyanāsavo’’ti.

... Devasabho thero....

Vaggo dasamo niṭṭhito.

Tassuddānaṃ -

Paripuṇṇako ca vijayo, erako mettajī muni;

Cakkhupālo khaṇḍasumano, tisso ca abhayo tathā;

Uttiyo ca mahāpañño, thero devasabhopi cāti.

11. Ekādasamavaggo

1. Belaṭṭhānikattheragāthā

101.

‘‘Hitvā  gihittaṃ anavositatto, mukhanaṅgalī odariko kusīto;

Mahāvarāhova  nivāpapuṭṭho, punappunaṃ gabbhamupeti mando’’ti.

... Belaṭṭhāniko thero....

2. Setucchattheragāthā

102.

‘‘Mānena  vañcitāse, saṅkhāresu saṃkilissamānāse;

Lābhālābhena mathitā, samādhiṃ nādhigacchantī’’ti.

... Setuccho thero....

3. Bandhurattheragāthā

103.

‘‘Nāhaṃ etena atthiko, sukhito dhammarasena tappito;

Pitvā <code>pītvāna (sī. syā.)</code> rasaggamuttamaṃ, na ca kāhāmi visena santhava’’nti.

... Bandhuro <code>bandhano (ka.)</code> thero....

4. Khitakattheragāthā

104.

‘‘Lahuko vata me kāyo, phuṭṭho ca pītisukhena vipulena;

Tūlamiva eritaṃ mālutena, pilavatīva me kāyo’’ti.

... Khitako thero....

5. Malitavambhattheragāthā

105.

‘‘Ukkaṇṭhitopi na vase, ramamānopi pakkame;

Na tvevānatthasaṃhitaṃ, vase vāsaṃ vicakkhaṇo’’ti.

... Malitavambho thero....

6. Suhemantattheragāthā

106.

‘‘Sataliṅgassa  atthassa, satalakkhaṇadhārino;

Ekaṅgadassī dummedho, satadassī ca paṇḍito’’ti.

... Suhemanto thero....

7. Dhammasavattheragāthā

107.

‘‘Pabbajiṃ  tulayitvāna, agārasmānagāriyaṃ;

Tisso  vijjā anuppattā, kataṃ buddhassa sāsana’’nti.

... Dhammasavo thero....

8. Dhammasavapituttheragāthā

108.

‘‘Sa vīsavassasatiko, pabbajiṃ anagāriyaṃ;

Tisso vijjā anuppattā, kataṃ buddhassa sāsana’’nti.

... Dhammasavapitu thero....

9. Saṅgharakkhitattheragāthā

109.

‘‘Na  nūnāyaṃ paramahitānukampino, rahogato anuvigaṇeti sāsanaṃ;

Tathāhayaṃ viharati pākatindriyo, migī yathā taruṇajātikā vane’’ti.

... Saṅgharakkhito thero....

10. Usabhattheragāthā

110.

‘‘Nagā nagaggesu susaṃvirūḷhā, udaggameghena navena sittā;

Vivekakāmassa araññasaññino, janeti bhiyyo usabhassa kalyata’’nti.

... Usabho thero....

Vaggo ekādasamo niṭṭhito.

Tassuddānaṃ -

Belaṭṭhāniko setuccho, bandhuro khitako isi;

Malitavambho suhemanto, dhammasavo dhammasavapitā;

Saṅgharakkhitatthero  ca, usabho ca mahāmunīti.

12. Dvādasamavaggo

1. Jentattheragāthā

111.

‘‘Duppabbajjaṃ  ve duradhivāsā gehā, dhammo gambhīro duradhigamā bhogā;

Kicchā vutti no itarītareneva, yuttaṃ cintetuṃ satatamaniccata’’nti.

... Jento thero....

2. Vacchagottattheragāthā

112.

‘‘Tevijjohaṃ mahājhāyī, cetosamathakovido;

Sadattho me anuppatto, kataṃ buddhassa sāsana’’nti.

... Vacchagotto thero....

3. Vanavacchattheragāthā

113.

‘‘Acchodikā puthusilā,gonaṅgulamigāyutā;

Ambusevālasañchannā, te selā ramayanti ma’’nti.

... Vanavaccho thero....

4. Adhimuttattheragāthā

114.

‘‘Kāyaduṭṭhullagaruno, hiyyamānamhi <code>hīyamānamhi (sī.)</code> jīvite;

Sarīrasukhagiddhassa, kuto samaṇasādhutā’’ti.

... Adhimutto thero....

5. Mahānāmattheragāthā

115.

‘‘Esāvahiyyase pabbatena, bahukuṭajasallakikena <code>sallakitena (sī.), sallarikena (syā.)</code>;

Nesādakena  girinā, yasassinā paricchadenā’’ti.

... Mahānāmo thero....

6. Pārāpariyattheragāthā

116.

‘‘Chaphassāyatane  hitvā, guttadvāro susaṃvuto;

Aghamūlaṃ vamitvāna, patto me āsavakkhayo’’ti.

... Pārāpariyo <code>pārāsariyo (sī.), pāraṃpariyo (ka.)</code> thero ....

7. Yasattheragāthā

117.

‘‘Suvilitto suvasano,sabbābharaṇabhūsito;

Tisso vijjā ajjhagamiṃ, kataṃ buddhassa sāsana’’nti.

... Yaso thero....

8. Kimilattheragāthā

118.

‘‘Abhisattova nipatati, vayo rūpaṃ aññamiva tatheva santaṃ;

Tasseva sato avippavasato, aññasseva sarāmi attāna’’nti.

... Kimilo <code>kimbilo (sī. syā.)</code> thero....

9. Vajjiputtattheragāthā

119.

‘‘Rukkhamūlagahanaṃ pasakkiya, nibbānaṃ hadayasmiṃ opiya;

Jhāya gotama mā ca pamādo, kiṃ te biḷibiḷikā karissatī’’ti.

... Vajjiputto thero....

10. Isidattattheragāthā

120.

‘‘Pañcakkhandhā pariññātā, tiṭṭhanti chinnamūlakā;

Dukkhakkhayo  anuppatto,patto me āsavakkhayo’’ti.

... Isidatto thero....

Vaggo dvādasamo niṭṭhito.

Tassuddānaṃ  -

Jento  ca vacchagotto ca, vaccho ca vanasavhayo;

Adhimutto mahānāmo, pārāpariyo yasopi ca;

Kimilo vajjiputto ca, isidatto mahāyasoti.

Ekakanipāto niṭṭhito.

Tatruddānaṃ -

Vīsuttarasataṃ therā, katakiccā anāsavā;

Ekakeva nipātamhi, susaṅgītā mahesibhīti.

