21. Kaṇikārapupphiyavaggo

1. Kaṇikārapupphiyattheraapadānaṃ

1.

‘‘Kaṇikāraṃ  pupphitaṃ disvā, ocinitvānahaṃ tadā;

Tissassa abhiropesiṃ, oghatiṇṇassa tādino.

2.

‘‘Dvenavute ito kappe, yaṃ pupphamabhiropayiṃ;

Duggatiṃ nābhijānāmi, buddhapūjāyidaṃ phalaṃ.

3.

‘‘Pañcattiṃse ito kappe, aruṇapāṇīti vissuto;

Sattaratanasampanno, cakkavattī mahabbalo.

4.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā kaṇikārapupphiyo thero imā gāthāyo abhāsitthāti.

Kaṇikārapupphiyattherassāpadānaṃ paṭhamaṃ.

2. Minelapupphiyattheraapadānaṃ

5.

‘‘Suvaṇṇavaṇṇo bhagavā, sataraṃsī patāpavā;

Caṅkamanaṃ samārūḷho, mettacitto sikhīsabho.

6.

‘‘Pasannacitto sumano, vanditvā <code>thometvā (syā.)</code> ñāṇamuttamaṃ;

Minelapupphaṃ paggayha, buddhassa abhiropayiṃ.

7.

‘‘Ekattiṃse  ito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

8.

‘‘Ekūnatiṃsakappamhi, sumeghaghananāmako;

Sattaratanasampanno, cakkavattī mahabbalo.

9.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā minelapupphiyo thero imā gāthāyo abhāsitthāti.

Minelapupphiyattherassāpadānaṃ dutiyaṃ.

3. Kiṅkaṇipupphiyattheraapadānaṃ

10.

‘‘Kañcanagghiyasaṅkāso, sabbaññū lokanāyako;

Odakaṃ dahamoggayha, sināyi lokanāyako.

11.

‘‘Paggayha kiṅkaṇiṃ <code>kiṅkiṇiṃ (sī.)</code> pupphaṃ, vipassissābhiropayiṃ;

Udaggacitto sumano, dvipadindassa tādino.

12.

‘‘Ekanavutito kappe, yaṃ pupphamabhiropayiṃ;

Duggatiṃ nābhijānāmi, buddhapūjāyidaṃ phalaṃ.

13.

‘‘Sattavīsatikappamhi, rājā bhīmaratho ahu;

Sattaratanasampanno, cakkavattī mahabbalo.

14.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā kiṅkaṇipupphiyo <code>kiṅkiṇikapupphiyo (sī.)</code> thero imā gāthāyo abhāsitthāti.

Kiṅkaṇipupphiyattherassāpadānaṃ tatiyaṃ.

4. Taraṇiyattheraapadānaṃ

15.

‘‘Atthadassī tu bhagavā, dvipadindo narāsabho;

Purakkhato sāvakehi, gaṅgātīramupāgami.

16.

‘‘Samatitti kākapeyyā, gaṅgā āsi duruttarā;

Uttārayiṃ bhikkhusaṅghaṃ, buddhañca dvipaduttamaṃ.

17.

‘‘Aṭṭhārase  kappasate, yaṃ kammamakariṃ tadā;

Duggatiṃ nābhijānāmi, taraṇāya idaṃ phalaṃ.

18.

‘‘Teraseto  kappasate, pañca sabbobhavā <code>sabbhogavā (sī.)</code> ahuṃ;

Sattaratanasampannā, cakkavattī mahabbalā.

19.

‘‘Pacchime  ca bhave asmiṃ, jātohaṃ brāhmaṇe kule;

Saddhiṃ tīhi sahāyehi, pabbajiṃ satthu sāsane.

20.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā taraṇiyo thero imā gāthāyo abhāsitthāti;

Taraṇiyattherassāpadānaṃ catutthaṃ.

5. Nigguṇḍipupphiyattheraapadānaṃ

21.

‘‘Vipassissa  bhagavato, āsimārāmiko ahaṃ;

Nigguṇḍipupphaṃ paggayha, buddhassa abhiropayiṃ.

22.

‘‘Ekanavutito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

23.

‘‘Pañcavīse <code>pañcatiṃse (sī. syā.)</code> ito kappe, eko āsiṃ janādhipo;

Mahāpatāpanāmena, cakkavattī mahabbalo.

24.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā nigguṇḍipupphiyo thero imā gāthāyo abhāsitthāti.

Nigguṇḍipupphiyattherassāpadānaṃ pañcamaṃ.

6. Udakadāyakattheraapadānaṃ

25.

‘‘Bhuñjantaṃ samaṇaṃ disvā, vippasannamanāvilaṃ;

Ghaṭenodakamādāya, siddhatthassa adāsahaṃ.

26.

‘‘Nimmalo  homahaṃ ajja, vimalo khīṇasaṃsayo;

Bhave nibbattamānamhi, phalaṃ nibbattate mama <code>subhaṃ (sī.)</code>.

27.

‘‘Catunnavutito  kappe, udakaṃ yamadāsahaṃ <code>yaṃ tadā adaṃ (sī.), adadiṃ tadā (syā.)</code>;

Duggatiṃ nābhijānāmi, dakadānassidaṃ phalaṃ.

28.

‘‘Ekasaṭṭhimhito kappe, ekova vimalo ahu;

Sattaratanasampanno, cakkavattī mahabbalo.

29.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā udakadāyako thero imā gāthāyo abhāsitthāti.

Udakadāyakattherassāpadānaṃ chaṭṭhaṃ.

7. Salalamāliyattheraapadānaṃ

30.

‘‘Kaṇikāraṃva  jotantaṃ, nisinnaṃ pabbatantare;

Obhāsentaṃ disā sabbā, siddhatthaṃ narasārathiṃ.

31.

‘‘Dhanuṃ advejjhaṃ katvāna, usuṃ sannayhahaṃ tadā;

Pupphaṃ savaṇṭaṃ chetvāna, buddhassa abhiropayiṃ.

32.

‘‘Catunnavutito kappe, yaṃ pupphamabhiropayiṃ;

Duggatiṃ nābhijānāmi, buddhapūjāyidaṃ phalaṃ.

33.

‘‘Ekapaññāsito kappe, eko āsiṃ jutindharo;

Sattaratanasampanno, cakkavattī mahabbalo.

34.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā salalamāliyo thero imā gāthāyo abhāsitthāti.

Salalamāliyattherassāpadānaṃ sattamaṃ.

8. Koraṇḍapupphiyattheraapadānaṃ

35.

‘‘Akkantañca  padaṃ disvā, cakkālaṅkārabhūsitaṃ;

Padenānupadaṃ yanto, vipassissa mahesino.

36.

‘‘Koraṇḍaṃ pupphitaṃ disvā, samūlaṃ pūjitaṃ mayā;

Haṭṭho haṭṭhena cittena, avandiṃ padamuttamaṃ.

37.

‘‘Ekanavutito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

38.

‘‘Sattapaññāsakappamhi, eko vītamalo ahuṃ;

Sattaratanasampanno, cakkavattī mahabbalo.

39.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā koraṇḍapupphiyo thero imā gāthāyo abhāsitthāti.

Koraṇḍapupphiyattherassāpadānaṃ aṭṭhamaṃ.

9. Ādhāradāyakattheraapadānaṃ

40.

‘‘Ādhārakaṃ  mayā dinnaṃ, sikhino lokabandhuno;

Dhāremi pathaviṃ sabbaṃ, kevalaṃ vasudhaṃ imaṃ.

41.

‘‘Kilesā jhāpitā mayhaṃ, bhavā sabbe samūhatā;

Dhāremi antimaṃ dehaṃ, sammāsambuddhasāsane.

42.

‘‘Sattavīse ito kappe, ahesuṃ caturo janā;

Samantavaraṇā nāma, cakkavattī mahabbalā.

43.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ādhāradāyako <code>pariyādāniyo (ka.)</code> thero imā gāthāyo abhāsitthāti.

Ādhāradāyakattherassāpadānaṃ navamaṃ.

10. Pāpanivāriyattheraapadānaṃ

44.

‘‘Tissassa  tu bhagavato, devadevassa tādino;

Ekacchattaṃ mayā dinnaṃ, vippasannena cetasā.

45.

‘‘Nivutaṃ hoti me pāpaṃ, kusalassupasampadā;

Ākāse chattaṃ dhārenti, pubbakammassidaṃ phalaṃ.

46.

‘‘Carimaṃ  vattate mayhaṃ, bhavā sabbe samūhatā;

Dhāremi antimaṃ dehaṃ, sammāsambuddhasāsane.

47.

‘‘Dvenavute ito kappe, yaṃ chattamadadiṃ tadā;

Duggatiṃ nābhijānāmi, chattadānassidaṃ phalaṃ.

48.

‘‘Dvesattatimhito kappe, aṭṭhāsiṃsu janādhipā;

Mahānidānanāmena, rājāno cakkavattino.

49.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā pāpanivāriyo <code>vātātapanivāriyo (sī.)</code> thero imā gāthāyo abhāsitthāti;

Pāpanivāriyattherassāpadānaṃ dasamaṃ.

Kaṇikārapupphiyavaggo ekavīsatimo.

Tassuddānaṃ  -

Kaṇikāro minelañca, kiṅkaṇi taraṇena ca;

Nigguṇḍipupphī dakado, salalo ca kuraṇḍako;

Ādhārako pāpavārī, aṭṭhatālīsa gāthakāti.

