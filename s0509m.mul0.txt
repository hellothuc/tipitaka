Namo tassa bhagavato arahato sammāsambuddhassa

Khuddakanikāye

Therīgāthāpāḷi

1. Ekakanipāto

1. Aññatarātherīgāthā

1.

‘‘Sukhaṃ  supāhi therike, katvā coḷena pārutā;

Upasanto hi te rāgo, sukkhaḍākaṃ va kumbhiya’’nti.

Itthaṃ sudaṃ aññatarā therī apaññātā bhikkhunī gāthaṃ abhāsitthāti.

2. Muttātherīgāthā

2.

‘‘Mutte  muccassu yogehi, cando rāhuggahā iva;

Vippamuttena cittena, anaṇā bhuñja piṇḍaka’’nti.

Itthaṃ sudaṃ bhagavā muttaṃ sikkhamānaṃ imāya gāthāya abhiṇhaṃ ovadatīti.

3. Puṇṇātherīgāthā

3.

‘‘Puṇṇe pūrassu dhammehi, cando pannaraseriva;

Paripuṇṇāya paññāya, tamokhandhaṃ <code>tamokkhandhaṃ (sī. syā.)</code> padālayā’’ti.

Itthaṃ sudaṃ puṇṇā therī gāthaṃ abhāsitthāti.

4. Tissātherīgāthā

4.

‘‘Tisse sikkhassu sikkhāya, mā taṃ yogā upaccaguṃ;

Sabbayogavisaṃyuttā, cara loke anāsavā’’ti.

... Tissā therī....

5. Aññatarātissātherīgāthā

5.

‘‘Tisse  yuñjassu dhammehi, khaṇo taṃ mā upaccagā;

Khaṇātītā hi socanti, nirayamhi samappitā’’ti.

... Aññatarā tissā therī....

6. Dhīrātherīgāthā

6.

‘‘Dhīre nirodhaṃ phusehi <code>phussehi (sī.)</code>, saññāvūpasamaṃ sukhaṃ;

Ārādhayāhi nibbānaṃ, yogakkhemamanuttara’’nti <code>yogakkhemaṃ anuttaranti (sī. syā.)</code>.

... Dhīrā therī....

7. Vīrātherīgāthā

7.

‘‘Vīrā  vīrehi <code>dhīrā dhīrehi (ka.)</code> dhammehi, bhikkhunī bhāvitindriyā;

Dhārehi antimaṃ dehaṃ, jetvā māraṃ savāhini’’nti <code>savāhananti (ka.)</code>.

... Vīrā therī....

8. Mittātherīgāthā

8.

‘‘Saddhāya pabbajitvāna, mitte mittaratā bhava;

Bhāvehi kusale dhamme, yogakkhemassa pattiyā’’ti.

... Mittā therī....

9. Bhadrātherīgāthā

9.

‘‘Saddhāya pabbajitvāna, bhadre bhadraratā bhava;

Bhāvehi kusale dhamme, yogakkhemamanuttara’’nti.

... Bhadrā therī....

10. Upasamātherīgāthā

10.

‘‘Upasame tare oghaṃ, maccudheyyaṃ suduttaraṃ;

Dhārehi antimaṃ dehaṃ, jetvā māraṃ savāhana’’nti.

... Upasamā therī....

11. Muttātherīgāthā

11.

‘‘Sumuttā  sādhumuttāmhi, tīhi khujjehi muttiyā;

Udukkhalena musalena, patinā khujjakena ca;

Muttāmhi  jātimaraṇā, bhavanetti samūhatā’’ti.

... Muttā therī....

12. Dhammadinnātherīgāthā

12.

‘‘Chandajātā avasāyī, manasā ca phuṭā <code>phuṭṭhā (syā.), phuṭhā (sī. aṭṭha.)</code> siyā;

Kāmesu appaṭibaddhacittā <code>appaṭibandhacittā (ka.)</code>, uddhaṃsotāti vuccatī’’ti <code>uddhaṃsotā vimuccatīti (sī. pī.)</code>.

... Dhammadinnā therī....

13.Visākhātherīgāthā

13.

‘‘Karotha  buddhasāsanaṃ, yaṃ katvā nānutappati;

Khippaṃ pādāni dhovitvā, ekamante nisīdathā’’ti.

... Visākhā therī....

14.Sumanātherīgāthā

14.

‘‘Dhātuyo dukkhato disvā, mā jātiṃ punarāgami;

Bhave chandaṃ virājetvā, upasantā carissasī’’ti.

... Sumanā therī....

15. Uttarātherīgāthā

15.

‘‘Kāyena  saṃvutā āsiṃ, vācāya uda cetasā;

Samūlaṃ taṇhamabbuyha, sītibhūtāmhi nibbutā’’ti.

... Uttarā therī....

16. Vuḍḍhapabbajitasumanātherīgāthā

16.

‘‘Sukhaṃ tvaṃ vuḍḍhike sehi, katvā coḷena pārūtā;

Upasanto hi te rāgo, sītibhūtāsi nibbutā’’ti.

... Sumanā vuḍḍhapabbajitā therī....

17. Dhammātherīgāthā

17.

‘‘Piṇḍapātaṃ  caritvāna, daṇḍamolubbha dubbalā;

Vedhamānehi gattehi, tattheva nipatiṃ chamā;

Disvā  ādīnavaṃ kāye, atha cittaṃ vimucci me’’ti.

... Dhammā therī....

18. Saṅghātherīgāthā

18.

‘‘Hitvā  ghare pabbajitvā <code>pabbajitā (sī. aṭṭha.)</code>, hitvā puttaṃ pasuṃ piyaṃ;

Hitvā rāgañca dosañca, avijjañca virājiya;

Samūlaṃ taṇhamabbuyha, upasantāmhi nibbutā’’ti.

... Saṅghā therī....

Ekakanipāto niṭṭhito.

