9. Pāpavaggo

116.

Abhittharetha  kalyāṇe, pāpā cittaṃ nivāraye;

Dandhañhi karoto puññaṃ, pāpasmiṃ ramatī mano.

117.

Pāpañce puriso kayirā, na naṃ <code>na taṃ (sī. pī.)</code> kayirā punappunaṃ;

Na tamhi chandaṃ kayirātha, dukkho pāpassa uccayo.

118.

Puññañce puriso kayirā, kayirā naṃ <code>kayirāthetaṃ (sī. syā.), kayirāthenaṃ (pī.)</code> punappunaṃ;

Tamhi chandaṃ kayirātha, sukho puññassa uccayo.

119.

Pāpopi  passati bhadraṃ, yāva pāpaṃ na paccati;

Yadā ca paccati pāpaṃ, atha pāpo pāpāni <code>atha pāpāni (?)</code> passati.

120.

Bhadropi  passati pāpaṃ, yāva bhadraṃ na paccati;

Yadā ca paccati bhadraṃ, atha bhadro bhadrāni <code>atha bhadrāni (?)</code> passati.

121.

Māvamaññetha <code>māppamaññetha (sī. syā. pī.)</code> pāpassa, na mantaṃ <code>na maṃ taṃ (sī. pī.), na mattaṃ (syā.)</code> āgamissati;

Udabindunipātena, udakumbhopi pūrati;

Bālo pūrati <code>pūrati bālo (sī. ka.), āpūrati bālo (syā.)</code> pāpassa, thokaṃ thokampi <code>thoka thokampi (sī. pī.)</code> ācinaṃ.

122.

Māvamaññetha puññassa, na mantaṃ āgamissati;

Udabindunipātena, udakumbhopi pūrati;

Dhīro pūrati puññassa, thokaṃ thokampi ācinaṃ.

123.

Vāṇijova bhayaṃ maggaṃ, appasattho mahaddhano;

Visaṃ jīvitukāmova, pāpāni parivajjaye.

124.

Pāṇimhi  ce vaṇo nāssa, hareyya pāṇinā visaṃ;

Nābbaṇaṃ visamanveti, natthi pāpaṃ akubbato.

125.

Yo  appaduṭṭhassa narassa dussati, suddhassa posassa anaṅgaṇassa;

Tameva bālaṃ pacceti pāpaṃ, sukhumo rajo paṭivātaṃva khitto.

126.

Gabbhameke uppajjanti, nirayaṃ pāpakammino;

Saggaṃ sugatino yanti, parinibbanti anāsavā.

127.

Na  antalikkhe na samuddamajjhe, na pabbatānaṃ vivaraṃ pavissa <code>pavisaṃ (syā.)</code>;

Na  vijjatī <code>na vijjati (ka. sī. pī. ka.)</code> so jagatippadeso, yatthaṭṭhito <code>yatraṭṭhito (syā.)</code> mucceyya pāpakammā.

128.

Na antalikkhe na samuddamajjhe, na pabbatānaṃ vivaraṃ pavissa;

Na vijjatī so jagatippadeso, yatthaṭṭhitaṃ <code>yatraṭṭhitaṃ (syā.)</code> nappasaheyya maccu.

Pāpavaggo navamo niṭṭhito.

