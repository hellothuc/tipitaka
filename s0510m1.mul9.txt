10. Sudhāvaggo

1. Sudhāpiṇḍiyattheraapadānaṃ

1.

‘‘Pūjārahe  pūjayato, buddhe yadi va sāvake;

Papañcasamatikkante, tiṇṇasokapariddave.

2.

‘‘Te tādise pūjayato, nibbute akutobhaye;

Na sakkā puññaṃ saṅkhātuṃ, imettamapi <code>idammattanti (sī.), imetthamapi (ka.)</code> kenaci.

3.

‘‘Catunnamapi dīpānaṃ, issaraṃ yodha kāraye;

Ekissā pūjanāyetaṃ, kalaṃ nāgghati soḷasiṃ.

4.

‘‘Siddhatthassa  naraggassa, cetiye phalitantare;

Sudhāpiṇḍo mayā dinno, vippasannena cetasā.

5.

‘‘Catunnavutito kappe, yaṃ kammamakariṃ tadā;

Duggatiṃ nābhijānāmi, paṭisaṅkhārassidaṃ phalaṃ.

6.

‘‘Ito tiṃsatikappamhi, paṭisaṅkhārasavhayā;

Sattaratanasampannā, terasa cakkavattino.

7.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā sudhāpiṇḍiyo thero imā gāthāyo abhāsitthāti.

Sudhāpiṇḍiyattherassāpadānaṃ paṭhamaṃ.

2. Sucintikattheraapadānaṃ

8.

‘‘Tissassa lokanāthassa, suddhapīṭhamadāsahaṃ;

Haṭṭho haṭṭhena cittena, buddhassādiccabandhuno.

9.

‘‘Aṭṭhārase <code>aṭṭhatiṃse (sī. syā.)</code> ito kappe, rājā āsiṃ mahāruci;

Bhogo ca vipulo āsi, sayanañca anappakaṃ.

10.

‘‘Pīṭhaṃ  buddhassa datvāna, vippasannena cetasā;

Anubhomi sakaṃ kammaṃ, pubbe sukatamattano.

11.

‘‘Dvenavute  ito kappe, yaṃ pīṭhamadadiṃ tadā;

Duggatiṃ nābhijānāmi, pīṭhadānassidaṃ phalaṃ.

12.

‘‘Aṭṭhatiṃse ito kappe, tayo te cakkavattino;

Ruci uparuci ceva, mahāruci tatiyako.

13.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sucintiko thero imā gāthāyo abhāsitthāti.

Sucintikattherassāpadānaṃ dutiyaṃ.

3. Aḍḍhaceḷakattheraapadānaṃ

14.

‘‘Tissassāhaṃ bhagavato, upaḍḍhadussamadāsahaṃ;

Paramakāpaññapattomhi <code>paramakāruññapattomhi (syā. ka.)</code>, duggatena <code>duggandhena (sī.)</code> samappito.

15.

‘‘Upaḍḍhadussaṃ datvāna, kappaṃ saggamhi modahaṃ;

Avasesesu kappesu, kusalaṃ kāritaṃ mayā.

16.

‘‘Dvenavute  ito kappe, yaṃ dussamadadiṃ tadā;

Duggatiṃ nābhijānāmi, dussadānassidaṃ phalaṃ.

17.

‘‘Ekūnapaññāsakappamhi <code>ekapaññāsakappamhi (syā.)</code>, rājāno cakkavattino;

Samantacchadanā nāma, bāttiṃsāsuṃ <code>khattiyāsuṃ (syā. ka.)</code> janādhipā.

18.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā aḍḍhaceḷako thero imā gāthāyo abhāsitthāti.

Aḍḍhaceḷakattherassāpadānaṃ tatiyaṃ.

4. Sūcidāyakattheraapadānaṃ

19.

‘‘Kammārohaṃ  pure āsiṃ, bandhumāyaṃ puruttame;

Sūcidānaṃ mayā dinnaṃ, vipassissa mahesino.

20.

‘‘Vajiraggasamaṃ ñāṇaṃ, hoti kammena tādisaṃ;

Virāgomhi vimuttomhi <code>vibhavomhi vibhattomhi (ka.)</code>, pattomhi āsavakkhayaṃ.

21.

‘‘Atīte  ca bhave sabbe, vattamāne canāgate <code>atītā ca bhavā sabbe, vattamānā ca’nāgatā (syā. ka.)</code>;

Ñāṇena viciniṃ sabbaṃ, sūcidānassidaṃ phalaṃ.

22.

‘‘Ekanavutito kappe, sattāsuṃ vajiravhayā;

Sattaratanasampannā, cakkavattī mahabbalā.

23.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sūcidāyako thero imā gāthāyo abhāsitthāti.

Sūcidāyakattherassāpadānaṃ catutthaṃ.

5. Gandhamāliyattheraapadānaṃ

24.

‘‘Siddhatthassa  bhagavato, gandhathūpaṃ akāsahaṃ;

Sumanehi paṭicchannaṃ, buddhānucchavikaṃ kataṃ.

25.

‘‘Kañcanagghiyasaṅkāsaṃ, buddhaṃ lokagganāyakaṃ;

Indīvaraṃva jalitaṃ, ādittaṃva hutāsanaṃ.

26.

‘‘Byagghūsabhaṃva pavaraṃ, abhijātaṃva kesariṃ;

Nisinnaṃ samaṇānaggaṃ, bhikkhusaṅghapurakkhataṃ.

27.

‘‘Vanditvā satthuno pāde, pakkāmiṃ uttarāmukho;

Catunnavutito kappe, gandhamālaṃ yato adaṃ.

28.

‘‘Buddhe katassa kārassa, phalenāhaṃ visesato;

Duggatiṃ nābhijānāmi, buddhapūjāyidaṃ phalaṃ.

29.

‘‘Cattārīsamhi ekūne, kappe āsiṃsu soḷasa;

Devagandhasanāmā te, rājāno cakkavattino.

30.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā gandhamāliyo thero imā gāthāyo abhāsitthāti.

Gandhamāliyattherassāpadānaṃ pañcamaṃ.

6. Tipupphiyattheraapadānaṃ

31.

‘‘Migaluddo  pure āsiṃ, araññe kānane ahaṃ <code>brahā (syā.)</code>;

Pāṭaliṃ haritaṃ disvā, tīṇi pupphāni okiriṃ.

32.

‘‘Patitapattāni <code>sattapattāni (sī.), satapattāni (ka.), sukkhapaṇṇāni (syā.)</code> gaṇhitvā, bahi chaḍḍesahaṃ tadā;

Antosuddhaṃ bahisuddhaṃ, suvimuttaṃ anāsavaṃ.

33.

‘‘Sammukhā viya sambuddhaṃ, vipassiṃ lokanāyakaṃ;

Pāṭaliṃ abhivādetvā, tattha kālaṅkato ahaṃ.

34.

‘‘Ekanavutito kappe, yaṃ bodhimabhipūjayiṃ;

Duggatiṃ nābhijānāmi, bodhipūjāyidaṃ phalaṃ.

35.

‘‘Samantapāsādikā nāma, terasāsiṃsu rājino;

Ito tettiṃsakappamhi <code>tiṃsatikappamhi (syā.)</code>, cakkavattī mahabbalā.

36.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā tipupphiyo thero imā gāthāyo abhāsitthāti.

Tipupphiyattherassāpadānaṃ chaṭṭhaṃ.

7. Madhupiṇḍikattheraapadānaṃ

37.

‘‘Vipine <code>vivane (syā. aṭṭha.)</code> kānane disvā, appasadde nirākule;

Siddhatthaṃ isinaṃ seṭṭhaṃ, āhutīnaṃ paṭiggahaṃ.

38.

‘‘Nibbutattaṃ <code>nibbutaggaṃ (ka.), nibbūtikaṃ (syā.)</code> mahānāgaṃ, nisabhājāniyaṃ yathā;

Osadhiṃva virocantaṃ, devasaṅghanamassitaṃ.

39.

‘‘Vitti mamāhu tāvade <code>vitti me pāhunā tāva (sī. syā.)</code>, ñāṇaṃ uppajji tāvade;

Vuṭṭhitassa samādhimhā, madhuṃ datvāna satthuno.

40.

‘‘Vanditvā  satthuno pāde, pakkāmiṃ pācināmukho;

Catuttiṃsamhi kappamhi, rājā āsiṃ sudassano.

41.

‘‘Madhu bhisehi savati, bhojanamhi ca tāvade;

Madhuvassaṃ pavassittha, pubbakammassidaṃ phalaṃ.

42.

‘‘Catunnavutito  kappe, yaṃ madhuṃ adadiṃ tadā;

Duggatiṃ nābhijānāmi, madhudānassidaṃ phalaṃ.

43.

‘‘Catuttiṃse ito kappe, cattāro te sudassanā;

Sattaratanasampannā, cakkavattī mahabbalā.

44.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā madhupiṇḍiko thero imā gāthāyo abhāsitthāti.

Madhupiṇḍikattherassāpadānaṃ sattamaṃ.

8. Senāsanadāyakattheraapadānaṃ

45.

‘‘Siddhatthassa bhagavato, adāsiṃ paṇṇasantharaṃ;

Samantā upahārañca, kusumaṃ okiriṃ ahaṃ.

46.

‘‘Pāsādevaṃ guṇaṃ rammaṃ <code>pāsāde ca guhaṃ rammaṃ (syā.)</code>, anubhomi mahārahaṃ;

Mahagghāni ca pupphāni, sayanebhisavanti me.

47.

‘‘Sayanehaṃ tuvaṭṭāmi, vicitte pupphasanthate;

Pupphavuṭṭhi ca sayane, abhivassati tāvade.

48.

‘‘Catunnavutito  kappe, adāsiṃ paṇṇasantharaṃ;

Duggatiṃ nābhijānāmi, santharassa idaṃ phalaṃ.

49.

‘‘Tiṇasantharakā nāma, sattete cakkavattino;

Ito te pañcame kappe, uppajjiṃsu janādhipā.

50.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā senāsanadāyako thero imā gāthāyo abhāsitthāti.

Senāsanadāyakattherassāpadānaṃ aṭṭhamaṃ.

9. Veyyāvaccakattheraapadānaṃ

51.

‘‘Vipassissa  bhagavato, mahāpūgagaṇo ahu;

Veyyāvaccakaro āsiṃ, sabbakiccesu vāvaṭo <code>byāvaṭo (sī. syā.)</code>.

52.

‘‘Deyyadhammo ca me natthi, sugatassa mahesino;

Avandiṃ satthuno pāde, vippasannena cetasā.

53.

‘‘Ekanavutito kappe, veyyāvaccaṃ akāsahaṃ;

Duggatiṃ nābhijānāmi, veyyāvaccassidaṃ phalaṃ.

54.

‘‘Ito ca aṭṭhame kappe, rājā āsiṃ sucintito;

Sattaratanasampanno, cakkavattī mahabbalo.

55.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā veyyāvaccako thero imā gāthāyo abhāsitthāti.

Veyyāvaccakattherassāpadānaṃ navamaṃ.

10. Buddhupaṭṭhākattheraapadānaṃ

56.

‘‘Vipassissa bhagavato, ahosiṃ saṅkhadhammako;

Niccupaṭṭhānayuttomhi, sugatassa mahesino.

57.

‘‘Upaṭṭhānaphalaṃ  passa, lokanāthassa tādino;

Saṭṭhitūriyasahassāni, parivārenti maṃ sadā.

58.

‘‘Ekanavutito  kappe, upaṭṭhahiṃ mahāisiṃ;

Duggatiṃ nābhijānāmi, upaṭṭhānassidaṃ phalaṃ.

59.

‘‘Catuvīse <code>catunavute (syā.)</code> ito kappe, mahānigghosanāmakā;

Soḷasāsiṃsu rājāno, cakkavattī mahabbalā.

60.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā buddhupaṭṭhāko thero imā gāthāyo abhāsitthāti.

Buddhupaṭṭhākattherassāpadānaṃ dasamaṃ.

Sudhāvaggo dasamo.

Tassuddānaṃ -

Sudhā  sucinti ceḷañca, sūcī ca gandhamāliyo;

Tipupphiyo madhusenā, veyyāvacco cupaṭṭhako;

Samasaṭṭhi ca gāthāyo, asmiṃ vagge pakittitā.

Atha vagguddānaṃ -

Buddhavaggo hi paṭhamo, sīhāsani subhūti ca;

Kuṇḍadhāno upāli ca, bījanisakacinti ca.

Nāgasamālo  timiro, sudhāvaggena te dasa;

Catuddasasatā gāthā, pañcapaññāsameva ca.

Buddhavaggadasakaṃ.

Paṭhamasatakaṃ samattaṃ.

