48. Naḷamālivaggo

1. Naḷamāliyattheraapadānaṃ

1.

‘‘Suvaṇṇavaṇṇaṃ  sambuddhaṃ, āhutīnaṃ paṭiggahaṃ;

Vipinaggena gacchantaṃ, addasaṃ lokanāyakaṃ.

2.

‘‘Naḷamālaṃ gahetvāna, nikkhamanto ca tāvade;

Tatthaddasāsiṃ sambuddhaṃ, oghatiṇṇamanāsavaṃ.

3.

‘‘Pasannacitto sumano, naḷamālamapūjayiṃ;

Dakkhiṇeyyaṃ mahāvīraṃ, sabbalokānukampakaṃ.

4.

‘‘Ekatiṃse ito kappe, yaṃ mālamabhiropayiṃ <code>pupphamabhiropayiṃ (sī. syā. pī.)</code>;

Duggatiṃ nābhijānāmi, buddhapūjāyidaṃ phalaṃ.

5.

‘‘Kilesā jhāpitā mayhaṃ, bhavā sabbe samūhatā;

Nāgova bandhanaṃ chetvā, viharāmi anāsavo.

6.

‘‘Svāgataṃ vata me āsi, mama buddhassa santike;

Tisso vijjā anuppattā, kataṃ buddhassa sāsanaṃ.

7.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā naḷamāliyo thero imā gāthāyo

Abhāsitthāti.

Naḷamāliyattherassāpadānaṃ paṭhamaṃ.

2. Maṇipūjakattheraapadānaṃ

8.

‘‘Padumuttaro  nāma jino, sabbadhammāna pāragū;

Vivekakāmo sambuddho, gacchate anilañjase.

9.

‘‘Avidūre himavantassa, mahājātassaro ahu;

Tattha me bhavanaṃ āsi, puññakammena saṃyutaṃ.

10.

‘‘Bhavanā  abhinikkhamma, addasaṃ lokanāyakaṃ;

Indīvaraṃva jalitaṃ, ādittaṃva hutāsanaṃ.

11.

‘‘Vicinaṃ naddasaṃ pupphaṃ, pūjayissanti nāyakaṃ;

Sakaṃ cittaṃ pasādetvā, avandiṃ satthuno ahaṃ.

12.

‘‘Mama sīse maṇiṃ gayha, pūjayiṃ lokanāyakaṃ;

Imāya maṇipūjāya, vipāko hotu bhaddako.

13.

‘‘Padumuttaro lokavidū, āhutīnaṃ paṭiggaho;

Antalikkhe ṭhito satthā, imaṃ gāthaṃ abhāsatha.

14.

‘So te ijjhatu saṅkappo, labhassu vipulaṃ sukhaṃ;

Imāya maṇipūjāya, anubhohi mahāyasaṃ’.

15.

‘‘Idaṃ vatvāna bhagavā, jalajuttamanāmako;

Agamāsi buddhaseṭṭho, yattha cittaṃ paṇīhitaṃ.

16.

‘‘Saṭṭhikappāni devindo, devarajjamakārayiṃ;

Anekasatakkhattuñca, cakkavattī ahosahaṃ.

17.

‘‘Pubbakammaṃ  sarantassa, devabhūtassa me sato;

Maṇi nibbattate mayhaṃ, ālokakaraṇo mamaṃ.

18.

‘‘Chaḷasītisahassāni, nāriyo me pariggahā;

Vicittavatthābharaṇā, āmukkamaṇikuṇḍalā <code>āmuttamaṇikuṇḍalā (sī. syā. pī.)</code>.

19.

‘‘Aḷārapamhā hasulā, susaññā tanumajjhimā;

Parivārenti maṃ niccaṃ, maṇipūjāyidaṃ phalaṃ.

20.

‘‘Soṇṇamayā maṇimayā, lohitaṅgamayā tathā;

Bhaṇḍā me sukatā honti, yadicchasi <code>yadicchāya (sī. pī.)</code> piḷandhanā.

21.

‘‘Kūṭāgārā  gahārammā, sayanañca mahārahaṃ;

Mama saṅkappamaññāya, nibbattanti yadicchakaṃ.

22.

‘‘Lābhā tesaṃ suladdhañca, ye labhanti upassutiṃ;

Puññakkhettaṃ manussānaṃ, osadhaṃ sabbapāṇinaṃ.

23.

‘‘Mayhampi  sukataṃ kammaṃ, yohaṃ adakkhi nāyakaṃ;

Vinipātā pamuttomhi, pattomhi acalaṃ padaṃ.

24.

‘‘Yaṃ yaṃ yonupapajjāmi, devattaṃ atha mānusaṃ;

Divasañceva rattiñca <code>samantā sattaratanā (sī. pī. ka.)</code>, āloko hoti me sadā.

25.

‘‘Tāyeva maṇipūjāya, anubhotvāna sampadā;

Ñāṇāloko mayā diṭṭho, pattomhi acalaṃ padaṃ.

26.

‘‘Satasahassito kappe, yaṃ maṇiṃ abhipūjayiṃ;

Duggatiṃ nābhijānāmi, maṇipūjāyidaṃ phalaṃ.

27.

‘‘Kilesā  jhāpitā mayhaṃ...pe... viharāmi anāsavo.

28.

‘‘Svāgataṃ vata me āsi...pe... kataṃ buddhassa sāsanaṃ.

29.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā maṇipūjako thero imā gāthāyo

Abhāsitthāti.

Maṇipūjakattherassāpadānaṃ dutiyaṃ.

3. Ukkāsatikattheraapadānaṃ

30.

‘‘Kosiko nāma bhagavā, cittakūṭe vasī tadā;

Jhāyī jhānarato buddho, vivekābhirato muni.

31.

‘‘Ajjhogāhetvā <code>ajjhogahetvā (sī. syā. pī.)</code> himavantaṃ, nārīgaṇapurakkhato;

Addasaṃ kosikaṃ buddhaṃ, puṇṇamāyeva candimaṃ.

32.

‘‘Ukkāsate gahetvāna, parivāresahaṃ tadā;

Sattarattindivaṃ ṭhatvā <code>buddho (syā. ka.)</code>, aṭṭhamena agacchahaṃ.

33.

‘‘Vuṭṭhitaṃ  kosikaṃ buddhaṃ, sayambhuṃ aparājitaṃ;

Pasannacitto vanditvā, ekaṃ bhikkhaṃ adāsahaṃ.

34.

‘‘Tena kammena dvipadinda, lokajeṭṭha narāsabha;

Uppajjiṃ tusite kāye, ekabhikkhāyidaṃ phalaṃ.

35.

‘‘Divasañceva  rattiñca, āloko hoti me sadā;

Samantā yojanasataṃ, obhāsena pharāmahaṃ.

36.

‘‘Pañcapaññāsakappamhi, cakkavattī ahosahaṃ;

Cāturanto vijitāvī, jambumaṇḍassa <code>jambusaṇḍassa (pī.)</code> issaro.

37.

‘‘Tadā me nagaraṃ āsi, iddhaṃ phītaṃ sunimmitaṃ;

Tiṃsayojanamāyāmaṃ, vitthārena ca vīsati.

38.

‘‘Sobhaṇaṃ nāma nagaraṃ, vissakammena māpitaṃ;

Dasasaddāvivittaṃ taṃ, sammatāḷasamāhitaṃ.

39.

‘‘Na  tamhi nagare atthi, vallikaṭṭhañca mattikā;

Sabbasoṇṇamayaṃyeva, jotate niccakālikaṃ.

40.

‘‘Catupākāraparikkhittaṃ, tayo āsuṃ maṇimayā;

Vemajjhe tālapantī ca, vissakammena māpitā.

41.

‘‘Dasasahassapokkharañño, padumuppalachāditā;

Puṇḍarīkehi <code>puṇḍarīkādi (syā.)</code> sañchannā, nānāgandhasamīritā.

42.

‘‘Catunnavutito kappe, yaṃ ukkaṃ dhārayiṃ ahaṃ;

Duggatiṃ nābhijānāmi, ukkadhārassidaṃ phalaṃ.

43.

‘‘Kilesā jhāpitā mayhaṃ...pe... viharāmi anāsavo.

44.

‘‘Svāgataṃ vata me āsi...pe... kataṃ buddhassa sāsanaṃ.

45.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā ukkāsatiko thero imā gāthāyo

Abhāsitthāti.

Ukkāsatikattherassāpadānaṃ tatiyaṃ.

4. Sumanabījaniyattheraapadānaṃ

46.

‘‘Vipassino  bhagavato, bodhiyā pādaputtame;

Sumano bījaniṃ gayha, abījiṃ bodhimuttamaṃ.

47.

‘‘Ekanavutito  kappe, abījiṃ bodhimuttamaṃ;

Duggatiṃ nābhijānāmi, bījanāya idaṃ phalaṃ.

48.

‘‘Kilesā jhāpitā mayhaṃ...pe... viharāmi anāsavo.

49.

‘‘Svāgataṃ vata me āsi...pe... kataṃ buddhassa sāsanaṃ.

50.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sumanabījaniyo thero imā gāthāyo

Abhāsitthāti.

Sumanabījaniyattherassāpadānaṃ catutthaṃ.

5. Kummāsadāyakattheraapadānaṃ

51.

‘‘Esanāya  carantassa, vipassissa mahesino;

Rittakaṃ pattaṃ disvāna, kummāsaṃ pūrayiṃ ahaṃ.

52.

‘‘Ekanavutito kappe, yaṃ bhikkhaṃ adadiṃ tadā;

Duggatiṃ nābhijānāmi, kummāsassa idaṃ phalaṃ.

53.

‘‘Kilesā jhāpitā mayhaṃ...pe... viharāmi anāsavo.

54.

‘‘Svāgataṃ vata me āsi...pe... kataṃ buddhassa sāsanaṃ.

55.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā kummāsadāyako thero imā gāthāyo

Abhāsitthāti.

Kummāsadāyakattherassāpadānaṃ pañcamaṃ.

6. Kusaṭṭhakadāyakattheraapadānaṃ

56.

‘‘Kassapassa  bhagavato, brāhmaṇassa vusīmato;

Pasannacitto sumano, kusaṭṭhakamadāsahaṃ.

57.

‘‘Imasmiṃyeva kappasmiṃ, kusaṭṭhakamadāsahaṃ;

Duggatiṃ nābhijānāmi, kusaṭṭhakassidaṃ phalaṃ.

58.

‘‘Kilesā  jhāpitā mayhaṃ...pe... viharāmi anāsavo.

59.

‘‘Svāgataṃ vata me āsi...pe... kataṃ buddhassa sāsanaṃ.

60.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā kusaṭṭhakadāyako thero imā gāthāyo

Abhāsitthāti.

Kusaṭṭhakadāyakattherassāpadānaṃ chaṭṭhaṃ.

7. Giripunnāgiyattheraapadānaṃ

61.

‘‘Sobhito nāma sambuddho, cittakūṭe vasī tadā;

Gahetvā giripunnāgaṃ, sayambhuṃ abhipūjayiṃ.

62.

‘‘Catunnavutito kappe, yaṃ buddhamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

63.

‘‘Kilesā jhāpitā mayhaṃ...pe... viharāmi anāsavo.

64.

‘‘Svāgataṃ vata me āsi...pe... kataṃ buddhassa sāsanaṃ.

65.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā giripunnāgiyo thero imā gāthāyo

Abhāsitthāti.

Giripunnāgiyattherassāpadānaṃ sattamaṃ.

8. Vallikāraphaladāyakattheraapadānaṃ

66.

‘‘Sumano  nāma sambuddho, takkarāyaṃ vasī tadā;

Vallikāraphalaṃ gayha, sayambhussa adāsahaṃ.

67.

‘‘Ekatiṃse ito kappe, yaṃ phalaṃ adadiṃ tadā;

Duggatiṃ nābhijānāmi, phaladānassidaṃ phalaṃ.

68.

‘‘Kilesā jhāpitā mayhaṃ...pe... viharāmi anāsavo.

69.

‘‘Svāgataṃ vata me āsi...pe... kataṃ buddhassa sāsanaṃ.

70.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā vallikāraphaladāyako thero imā

Gāthāyo abhāsitthāti.

Vallikāraphaladāyakattherassāpadānaṃ aṭṭhamaṃ.

9. Pānadhidāyakattheraapadānaṃ

71.

‘‘Anomadassī  bhagavā, lokajeṭṭho narāsabho;

Divāvihārā nikkhamma, pathamāruhi <code>pītimāruyhi (syā.)</code> cakkhumā.

72.

‘‘Pānadhiṃ  sukataṃ gayha, addhānaṃ paṭipajjahaṃ;

Tatthaddasāsiṃ sambuddhaṃ, pattikaṃ cārudassanaṃ.

73.

‘‘Sakaṃ cittaṃ pasādetvā, nīharitvāna pānadhiṃ;

Pādamūle ṭhapetvāna, idaṃ vacanamabraviṃ.

74.

‘‘‘Abhirūha mahāvīra, sugatinda vināyaka;

Ito phalaṃ labhissāmi, so me attho samijjhatu’.

75.

‘‘Anomadassī bhagavā, lokajeṭṭho narāsabho;

Pānadhiṃ abhirūhitvā, idaṃ vacanamabravi.

76.

‘‘‘Yo pānadhiṃ me adāsi, pasanno sehi pāṇibhi;

Tamahaṃ kittayissāmi, suṇātha mama bhāsato’.

77.

‘‘Buddhassa  giramaññāya, sabbe devā samāgatā;

Udaggacittā sumanā, vedajātā katañjalī.

78.

‘‘Pānadhīnaṃ padānena, sukhitoyaṃ bhavissati;

Pañcapaññāsakkhattuñca, devarajjaṃ karissati.

79.

‘‘Sahassakkhattuṃ rājā ca, cakkavattī bhavissati;

Padesarajjaṃ vipulaṃ, gaṇanāto asaṅkhiyaṃ.

80.

‘‘Aparimeyye ito kappe, okkākakulasambhavo;

Gotamo nāma gottena <code>nāmena (sabbattha)</code>, satthā loke bhavissati.

81.

‘‘Tassa  dhammesu dāyādo, oraso dhammanimmito;

Sabbāsave pariññāya, nibbāyissatināsavo.

82.

‘‘Devaloke  manusse vā, nibbattissati puññavā;

Devayānapaṭibhāgaṃ, yānaṃ paṭilabhissati.

83.

‘‘Pāsādā sivikā vayhaṃ, hatthino samalaṅkatā;

Rathā vājaññasaṃyuttā, sadā pātubhavanti me.

84.

‘‘Agārā nikkhamantopi, rathena nikkhamiṃ ahaṃ;

Kesesu chijjamānesu, arahattamapāpuṇiṃ.

85.

‘‘Lābhā mayhaṃ suladdhaṃ me, vāṇijjaṃ suppayojitaṃ;

Datvāna pānadhiṃ ekaṃ, pattomhi acalaṃ padaṃ.

86.

‘‘Aparimeyye ito kappe, yaṃ pānadhimadāsahaṃ;

Duggatiṃ nābhijānāmi, pānadhissa idaṃ phalaṃ.

87.

‘‘Kilesā  jhāpitā mayhaṃ...pe... viharāmi anāsavo.

88.

‘‘Svāgataṃ vata me āsi...pe... kataṃ buddhassa sāsanaṃ.

89.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā pānadhidāyako thero imā gāthāyo

Abhāsitthāti.

Pānadhidāyakattherassāpadānaṃ navamaṃ.

10. Pulinacaṅkamiyattheraapadānaṃ

90.

‘‘Migaluddo  pure āsiṃ, araññe kānane ahaṃ;

Vātamigaṃ gavesanto, caṅkamaṃ addasaṃ ahaṃ.

91.

‘‘Ucchaṅgena pulinaṃ <code>puḷinaṃ (sī. syā. pī. ka.)</code> gayha, caṅkame okiriṃ ahaṃ;

Pasannacitto sumano, sugatassa sirīmato.

92.

‘‘Ekatiṃse ito kappe, pulinaṃ okiriṃ ahaṃ;

Duggatiṃ nābhijānāmi, pulinassa idaṃ phalaṃ.

93.

‘‘Kilesā  jhāpitā mayhaṃ...pe... viharāmi anāsavo.

94.

‘‘Svāgataṃ vata me āsi...pe... kataṃ buddhassa sāsanaṃ.

95.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā pulinacaṅkamiyo thero imā gāthāyo

Abhāsitthāti.

Pulinacaṅkamiyattherassāpadānaṃ dasamaṃ.

Naḷamālivaggo aṭṭhacattālīsamo.

Tassuddānaṃ -

Naḷamālī maṇidado, ukkāsatikabījanī;

Kummāso ca kusaṭṭho ca, giripunnāgiyopi ca.

Vallikāro  pānadhido, atho pulinacaṅkamo;

Gāthāyo pañcanavuti, gaṇitāyo vibhāvibhi.

