34. Gandhodakavaggo

1. Gandhadhūpiyattheraapadānaṃ

1.

‘‘Siddhatthassa  bhagavato, gandhadhūpaṃ adāsahaṃ;

Sumanehi paṭicchannaṃ, buddhānucchavikañca taṃ.

2.

‘‘Kañcanagghiyasaṅkāsaṃ, buddhaṃ lokagganāyakaṃ;

Indīvaraṃva jalitaṃ, ādittaṃva hutāsanaṃ.

3.

‘‘Byagghusabhaṃva pavaraṃ, abhijātaṃva kesariṃ;

Nisinnaṃ samaṇānaggaṃ, bhikkhusaṅghapurakkhataṃ.

4.

‘‘Disvā cittaṃ pasādetvā, paggahetvāna añjaliṃ;

Vanditvā satthuno pāde, pakkāmiṃ uttarāmukho.

5.

‘‘Catunnavutito kappe, yaṃ gandhamadadiṃ tadā;

Duggatiṃ nābhijānāmi, gandhapūjāyidaṃ phalaṃ.

6.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā gandhadhūpiyo thero imā gāthāyo abhāsitthāti.

Gandhadhūpiyattherassāpadānaṃ paṭhamaṃ.

2. Udakapūjakattheraapadānaṃ

7.

‘‘Suvaṇṇavaṇṇaṃ  sambuddhaṃ, gacchantaṃ anilañjase;

Ghatāsanaṃva jalitaṃ, ādittaṃva hutāsanaṃ.

8.

‘‘Pāṇinā udakaṃ gayha, ākāse ukkhipiṃ ahaṃ;

Sampaṭicchi mahāvīro, buddho kāruṇiko isi.

9.

‘‘Antalikkhe ṭhito satthā, padumuttaranāmako;

Mama saṅkappamaññāya, imaṃ gāthamabhāsatha.

10.

‘‘‘Iminā  dakadānena, pītiuppādanena ca;

Kappasatasahassampi, duggatiṃ nupapajjasi’.

11.

‘‘Tena  kammena dvipadinda, lokajeṭṭha narāsabha;

Pattomhi acalaṃ ṭhānaṃ, hitvā jayaparājayaṃ.

12.

‘‘Sahassarājanāmena, tayo ca cakkavattino;

Pañcasaṭṭhikappasate, cāturantā janādhipā.

13.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā udakapūjako thero imā gāthāyo abhāsitthāti.

Udakapūjakattherassāpadānaṃ dutiyaṃ.

3. Punnāgapupphiyattheraapadānaṃ

14.

‘‘Kānanaṃ  vanamogayha, vasāmi luddako ahaṃ;

Punnāgaṃ pupphitaṃ disvā, buddhaseṭṭhaṃ anussariṃ.

15.

‘‘Taṃ pupphaṃ ocinitvāna, sugandhaṃ gandhitaṃ subhaṃ;

Thūpaṃ katvāna puline, buddhassa abhiropayiṃ.

16.

‘‘Dvenavute ito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

17.

‘‘Ekamhi navute kappe, eko āsiṃ tamonudo;

Sattaratanasampanno, cakkavattī mahabbalo.

18.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā punnāgapupphiyo thero imā gāthāyo abhāsitthāti.

Punnāgapupphiyattherassāpadānaṃ tatiyaṃ.

4. Ekadussadāyakattheraapadānaṃ

19.

‘‘Nagare haṃsavatiyā, ahosiṃ tiṇahārako;

Tiṇahārena jīvāmi, tena posemi dārake.

20.

‘‘Padumuttaro  nāma jino, sabbadhammāna pāragū;

Tamandhakāraṃ nāsetvā, uppajji lokanāyako.

21.

‘‘Sake  ghare nisīditvā, evaṃ cintesahaṃ tadā;

‘Buddho loke samuppanno, deyyadhammo ca natthi me.

22.

‘‘‘Idaṃ me sāṭakaṃ ekaṃ, natthi me koci dāyako;

Dukkho nirayasamphasso, ropayissāmi dakkhiṇaṃ’.

23.

‘‘Evāhaṃ cintayitvāna, sakaṃ cittaṃ pasādayiṃ;

Ekaṃ dussaṃ gahetvāna, buddhaseṭṭhassadāsahaṃ.

24.

‘‘Ekaṃ dussaṃ daditvāna, ukkuṭṭhiṃ sampavattayiṃ;

Yadi buddho tuvaṃ vīra, tārehi maṃ mahāmuni.

25.

‘‘Padumuttaro lokavidū, āhutīnaṃ paṭiggaho;

Mama dānaṃ pakittento, akā me anumodanaṃ.

26.

‘‘‘Iminā ekadussena, cetanāpaṇidhīhi ca;

Kappasatasahassāni, vinipātaṃ na gacchati.

27.

‘‘‘Chattiṃsakkhattuṃ devindo, devarajjaṃ karissati;

Tettiṃsakkhattuṃ rājā ca, cakkavattī bhavissati;

Padesarajjaṃ vipulaṃ, gaṇanāto asaṅkhiyaṃ.

28.

‘‘‘Devaloke manusse vā, saṃsaranto tuvaṃ bhave;

Rūpavā guṇasampanno, anavakkantadehavā;

Akkhobhaṃ amitaṃ dussaṃ, labhissasi yadicchakaṃ’.

29.

‘‘Idaṃ  vatvāna sambuddho, jalajuttamanāmako;

Nabhaṃ abbhuggamī dhīro, haṃsarājāva ambare.

30.

‘‘Yaṃ yaṃ yonupapajjāmi, devattaṃ atha mānusaṃ;

Bhoge me ūnatā natthi, ekadussassidaṃ phalaṃ.

31.

‘‘Paduddhāre paduddhāre, dussaṃ nibbattate mamaṃ;

Heṭṭhā dussamhi tiṭṭhāmi, upari chadanaṃ mama.

32.

‘‘Cakkavāḷamupādāya, sakānanaṃ sapabbataṃ;

Icchamāno cahaṃ ajja, dussehi chādayeyyahaṃ.

33.

‘‘Teneva  ekadussena, saṃsaranto bhavābhave;

Suvaṇṇavaṇṇo hutvāna, saṃsarāmi bhavābhave.

34.

‘‘Vipākaṃ ekadussassa, najjhagaṃ katthacikkhayaṃ;

Ayaṃ me antimā jāti, vipaccati idhāpi me.

35.

‘‘Satasahassito  kappe, yaṃ dussamadadiṃ tadā;

Duggatiṃ nābhijānāmi, ekadussassidaṃ phalaṃ.

36.

‘‘Kilesā jhāpitā mayhaṃ, bhavā sabbe samūhatā;

Nāgova bandhanaṃ chetvā, viharāmi anāsavo.

37.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ekadussadāyako thero imā gāthāyo abhāsitthāti.

Ekadussadāyakattherassāpadānaṃ catutthaṃ.

5. Phusitakampiyattheraapadānaṃ

38.

‘‘Vipassī  nāma <code>sabbatthapi evameva dissati</code>

Sambuddho, lokajeṭṭho narāsabho.

Khīṇāsavehi sahito, saṅghārāme vasī tadā.

39.

‘‘Ārāmadvārā nikkhamma, vipassī <code>sabbatthapi evameva dissati</code> lokanāyako;

Saha satasahassehi, aṭṭha <code>sahassasatasissehi, aṭṭha (ka.), aṭṭha satasahassehi, saha (?)</code> khīṇāsavehi so.

40.

‘‘Ajinena nivatthohaṃ, vākacīradharopi ca;

Kusumodakamādāya <code>kusumbhodaka... (sī. syā.)</code>, sambuddhaṃ upasaṅkamiṃ.

41.

‘‘Sakaṃ cittaṃ pasādetvā, vedajāto katañjalī;

Kusumodakamādāya, buddhamabbhukkiriṃ ahaṃ.

42.

‘‘Tena kammena sambuddho, jalajuttamanāmako <code>sabbatthapi evameva dissati</code>;

Mama kammaṃ pakittetvā, agamā yena patthitaṃ.

43.

‘‘Phusitā  pañcasahassā, yehi pūjesahaṃ jinaṃ;

Aḍḍhateyyasahassehi, devarajjaṃ akārayiṃ.

44.

‘‘Aḍḍhateyyasahassehi, cakkavattī ahosahaṃ;

Avasesena kammena, arahattamapāpuṇiṃ.

45.

‘‘Devarājā yadā homi <code>ahosiṃ (syā. ka.)</code>, manujādhipatī yadā <code>tadā (syā. ka.)</code>;

Tameva nāmadheyyaṃ me, phusito nāma homahaṃ.

46.

‘‘Devabhūtassa santassa, athāpi mānusassa vā;

Samantā byāmato mayhaṃ, phusitaṃva pavassati.

47.

‘‘Bhavā  ugghāṭitā mayhaṃ, kilesā jhāpitā mama;

Sabbāsavaparikkhīṇo, phusitassa idaṃ phalaṃ.

48.

‘‘Candanasseva me kāyā, tathā gandho pavāyati;

Sarīrato mama gandho, aḍḍhakose pavāyati.

49.

‘‘Dibbagandhaṃ sampavantaṃ, puññakammasamaṅginaṃ;

Gandhaṃ ghatvāna jānanti, phusito āgato idha.

50.

‘‘Sākhāpalāsakaṭṭhāni , tiṇānipi ca sabbaso;

Mama saṅkappamaññāya, gandho sampajjate khaṇe.

51.

‘‘Satasahassito <code>sabbatthapi evameva dissati</code> kappe, candanaṃ abhipūjayiṃ;

Duggatiṃ nābhijānāmi, phusitassa idaṃ phalaṃ.

52.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā phusitakampiyo thero imā gāthāyo abhāsitthāti.

Phusitakampiyattherassāpadānaṃ pañcamaṃ.

6. Pabhaṅkarattheraapadānaṃ

53.

‘‘Padumuttarabhagavato, lokajeṭṭhassa tādino;

Vipine cetiyaṃ āsi, vāḷamigasamākule.

54.

‘‘Na  koci visahi gantuṃ, cetiyaṃ abhivandituṃ;

Tiṇakaṭṭhalatonaddhaṃ, paluggaṃ āsi cetiyaṃ.

55.

‘‘Vanakammiko tadā āsiṃ, pitumātumatenahaṃ <code>pitupetāmahenahaṃ (sī.), pitāpetāmahenahaṃ (syā.)</code>;

Addasaṃ vipine thūpaṃ, luggaṃ tiṇalatākulaṃ.

56.

‘‘Disvānāhaṃ buddhathūpaṃ, garucittaṃ upaṭṭhahiṃ;

Buddhaseṭṭhassa thūpoyaṃ, paluggo acchatī vane.

57.

‘‘Nacchannaṃ nappatirūpaṃ, jānantassa guṇāguṇaṃ;

Buddhathūpaṃ asodhetvā, aññaṃ kammaṃ payojaye.

58.

‘‘Tiṇakaṭṭhañca valliñca, sodhayitvāna cetiye;

Vanditvā aṭṭha vārāni <code>aṭṭha ṭhānāni (ka.)</code>, paṭikuṭiko agacchahaṃ.

59.

‘‘Tena  kammena sukatena, cetanāpaṇidhīhi ca;

Jahitvā mānusaṃ dehaṃ, tāvatiṃsamagacchahaṃ.

60.

‘‘Tattha me sukataṃ byamhaṃ, sovaṇṇaṃ sapabhassaraṃ;

Saṭṭhiyojanamubbiddhaṃ, tiṃsayojanavitthataṃ.

61.

‘‘Tisatāni ca vārāni, devarajjamakārayiṃ;

Pañcavīsatikkhattuñca, cakkavattī ahosahaṃ.

62.

‘‘Bhavābhave saṃsaranto, mahābhogaṃ labhāmahaṃ;

Bhoge me ūnatā natthi, sodhanāya idaṃ phalaṃ.

63.

‘‘Sivikā  hatthikhandhena, vipine gacchato mama;

Yaṃ yaṃ disāhaṃ gacchāmi, saraṇaṃ sampate <code>sijjhate (ka.)</code> vanaṃ.

64.

‘‘Khāṇuṃ  vā kaṇṭakaṃ vāpi, nāhaṃ passāmi cakkhunā;

Puññakammena saṃyutto, sayamevāpanīyare.

65.

‘‘Kuṭṭhaṃ gaṇḍo kilāso ca, apamāro vitacchikā;

Daddu kacchu <code>kaṇḍu (syā.)</code> ca me natthi, sodhanāya idaṃ phalaṃ.

66.

‘‘Aññampi  me acchariyaṃ, buddhathūpassa sodhane <code>buddhathūpamhi sodhite (syā.)</code>;

Nābhijānāmi me kāye, jātaṃ piḷakabindukaṃ.

67.

‘‘Aññampi me acchariyaṃ, buddhathūpamhi sodhite <code>sabbatthapi evameva dissati, tathā uparipi</code>;

Duve bhave saṃsarāmi, devatte atha mānuse.

68.

‘‘Aññampi me acchariyaṃ, buddhathūpamhi sodhite;

Suvaṇṇavaṇṇo sabbattha, sappabhāso bhavāmahaṃ.

69.

‘‘Aññampi me acchariyaṃ, buddhathūpamhi sodhite;

Amanāpaṃ vivajjati, manāpaṃ upatiṭṭhati.

70.

‘‘Aññampi me acchariyaṃ, buddhathūpamhi sodhite;

Visuddhaṃ hoti me cittaṃ, ekaggaṃ susamāhitaṃ.

71.

‘‘Aññampi me acchariyaṃ, buddhathūpamhi sodhite;

Ekāsane nisīditvā, arahattamapāpuṇiṃ.

72.

‘‘Satasahassito kappe, yaṃ kammamakariṃ tadā;

Duggatiṃ nābhijānāmi, sodhanāya idaṃ phalaṃ.

73.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ  sudaṃ āyasmā pabhaṅkaro thero imā gāthāyo abhāsitthāti.

Pabhaṅkarattherassāpadānaṃ chaṭṭhaṃ.

7. Tiṇakuṭidāyakattheraapadānaṃ

74.

‘‘Nagare bandhumatiyā, ahosiṃ parakammiko;

Parakammāyane yutto, parabhattaṃ apassito.

75.

‘‘Rahogato nisīditvā, evaṃ cintesahaṃ tadā;

Buddho loke samuppanno, adhikāro ca natthi me.

76.

‘‘Kālo  me gatiṃ <code>kālo gatiṃ me (sī. syā.)</code> sodhetuṃ, khaṇo me paṭipādito;

Dukkho nirayasamphasso, apuññānañhi pāṇinaṃ.

77.

‘‘Evāhaṃ cintayitvāna, kammasāmiṃ upāgamiṃ;

Ekāhaṃ kammaṃ yācitvā, vipinaṃ pāvisiṃ ahaṃ.

78.

‘‘Tiṇakaṭṭhañca  valliñca, āharitvānahaṃ tadā;

Tidaṇḍake ṭhapetvāna, akaṃ tiṇakuṭiṃ ahaṃ.

79.

‘‘Saṅghassatthāya kuṭikaṃ, niyyādetvāna <code>niyyātetvāna (sī.)</code> taṃ ahaṃ;

Tadaheyeva āgantvā, kammasāmiṃ upāgamiṃ.

80.

‘‘Tena kammena sukatena, tāvatiṃsamagacchahaṃ;

Tattha me sukataṃ byamhaṃ, kuṭikāya sunimmitaṃ <code>tiṇakuṭikāya nimmitaṃ (sī.)</code>.

81.

‘‘Sahassakaṇḍaṃ  satabheṇḍu, dhajālu haritāmayaṃ;

Satasahassaniyyūhā, byamhe pātubhaviṃsu me.

82.

‘‘Yaṃ yaṃ yonupapajjāmi, devattaṃ atha mānusaṃ;

Mama saṅkappamaññāya, pāsādo upatiṭṭhati.

83.

‘‘Bhayaṃ vā chambhitattaṃ vā, lomahaṃso na vijjati;

Tāsaṃ mama na jānāmi, tiṇakuṭikāyidaṃ <code>tiṇakuṭiyidaṃ (ka.)</code> phalaṃ.

84.

‘‘Sīhabyagghā ca dīpī ca, acchakokataracchakā <code>taracchayo (syā. ka.)</code>;

Sabbe maṃ parivajjenti, tiṇakuṭikāyidaṃ phalaṃ.

85.

‘‘Sarīsapā <code>siriṃsapā (sī. syā.), sariṃsapā (ka.)</code> ca bhūtā ca, ahī kumbhaṇḍarakkhasā;

Tepi maṃ parivajjenti, tiṇakuṭikāyidaṃ phalaṃ.

86.

‘‘Na pāpasupinassāpi, sarāmi dassanaṃ mama;

Upaṭṭhitā sati mayhaṃ, tiṇakuṭikāyidaṃ phalaṃ.

87.

‘‘Tāyeva tiṇakuṭikāya, anubhotvāna sampadā;

Gotamassa bhagavato, dhammaṃ sacchikariṃ ahaṃ.

88.

‘‘Ekanavutito kappe, yaṃ kammamakariṃ tadā;

Duggatiṃ nābhijānāmi, tiṇakuṭikāyidaṃ phalaṃ.

89.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā tiṇakuṭidāyako thero imā gāthāyo abhāsitthāti.

Tiṇakuṭidāyakattherassāpadānaṃ sattamaṃ.

8. Uttareyyadāyakattheraapadānaṃ

90.

‘‘Nagare  haṃsavatiyā, ahosiṃ brāhmaṇo tadā;

Ajjhāyako mantadharo, tiṇṇaṃ vedāna pāragū.

91.

‘‘Purakkhato sasissehi, jātimā ca susikkhito;

Toyābhisecanatthāya, nagarā nikkhamiṃ tadā.

92.

‘‘Padumuttaro nāma jino, sabbadhammāna pāragū;

Khīṇāsavasahassehi, pāvisī nagaraṃ jino.

93.

‘‘Sucārurūpaṃ disvāna, āneñjakāritaṃ viya;

Parivutaṃ arahantehi, disvā cittaṃ pasādayiṃ.

94.

‘‘Sirasmiṃ añjaliṃ katvā, namassitvāna subbataṃ;

Pasannacitto sumano, uttarīyamadāsahaṃ.

95.

‘‘Ubho hatthehi paggayha, sāṭakaṃ ukkhipiṃ ahaṃ;

Yāvatā buddhaparisā, tāva chādesi sāṭako.

96.

‘‘Piṇḍacāraṃ carantassa, mahābhikkhugaṇādino;

Chadaṃ karonto aṭṭhāsi, hāsayanto mamaṃ tadā.

97.

‘‘Gharato  nikkhamantassa, sayambhū aggapuggalo;

Vīthiyaṃva ṭhito satthā, akā me <code>akāsi (syā.)</code> anumodanaṃ.

98.

‘‘Pasannacitto sumano, yo me adāsi sāṭakaṃ;

Tamahaṃ kittayissāmi, suṇotha mama bhāsato.

99.

‘‘‘Tiṃsakappasahassāni, devaloke ramissati;

Paññāsakkhattuṃ devindo, devarajjaṃ karissati.

100.

‘‘‘Devaloke vasantassa, puññakammasamaṅgino;

Samantā yojanasataṃ, dussacchannaṃ bhavissati.

101.

‘‘‘Chattiṃsakkhattuṃ rājā ca, cakkavattī bhavissati;

Padesarajjaṃ vipulaṃ, gaṇanāto asaṅkhiyaṃ.

102.

‘‘‘Bhave saṃsaramānassa, puññakammasamaṅgino;

Manasā patthitaṃ sabbaṃ, nibbattissati tāvade.

103.

‘‘‘Koseyyakambaliyāni <code>koseyyakambalīyāni (sī.)</code>, khomakappāsikāni ca;

Mahagghāni ca dussāni, paṭilacchatiyaṃ naro.

104.

‘‘‘Manasā  patthitaṃ sabbaṃ, paṭilacchatiyaṃ naro;

Ekadussassa vipākaṃ, anubhossati sabbadā.

105.

‘‘‘So pacchā pabbajitvāna, sukkamūlena codito;

Gotamassa bhagavato, dhammaṃ sacchikarissati’.

106.

‘‘Aho me sukataṃ kammaṃ, sabbaññussa mahesino;

Ekāhaṃ sāṭakaṃ datvā, pattomhi amataṃ padaṃ.

107.

‘‘Maṇḍape  rukkhamūle vā, vasato suññake ghare;

Dhāreti dussachadanaṃ, samantā byāmato mama.

108.

‘‘Aviññattaṃ nivāsemi <code>aviññattāni sevāmi (?)</code>, cīvaraṃ paccayañcahaṃ;

Lābhī <code>lābhimhi (syā.)</code> annassa pānassa, uttareyyassidaṃ phalaṃ.

109.

‘‘Satasahassito kappe, yaṃ kammamakariṃ tadā;

Duggatiṃ nābhijānāmi, vatthadānassidaṃ phalaṃ.

110.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā uttareyyadāyako thero imā gāthāyo abhāsitthāti.

Uttareyyadāyakattherassāpadānaṃ aṭṭhamaṃ.

9. Dhammasavaniyattheraapadānaṃ

111.

‘‘Padumuttaro  nāma jino, sabbadhammāna pāragū;

Catusaccaṃ pakāsento, santāresi bahuṃ janaṃ.

112.

‘‘Ahaṃ tena samayena, jaṭilo uggatāpano;

Dhunanto vākacīrāni, gacchāmi ambare tadā.

113.

‘‘Buddhaseṭṭhassa upari, gantuṃ na visahāmahaṃ;

Pakkhīva selamāsajja <code>selamāpajja (syā.)</code>, gamanaṃ na labhāmahaṃ.

114.

‘‘Na  me idaṃ bhūtapubbaṃ, iriyassa vikopanaṃ;

Dake yathā ummujjitvā, evaṃ gacchāmi ambare.

115.

‘‘Uḷārabhūto  manujo, heṭṭhāsīno <code>heṭṭhāpi no (ka.)</code> bhavissati;

Handa menaṃ gavesissaṃ, api atthaṃ labheyyahaṃ.

116.

‘‘Orohanto antalikkhā, saddamassosi satthuno;

Aniccataṃ kathentassa, tamahaṃ uggahiṃ tadā.

117.

‘‘Aniccasaññamuggayha, agamāsiṃ mamassamaṃ;

Yāvatāyuṃ vasitvāna, tattha kālaṅkato ahaṃ.

118.

‘‘Carime vattamānamhi, taṃ dhammasavanaṃ <code>dhammasavaṇaṃ (sī.)</code> sariṃ;

Tena kammena sukatena, tāvatiṃsamagacchahaṃ.

119.

‘‘Tiṃsakappasahassāni, devaloke ramiṃ ahaṃ;

Ekapaññāsakkhattuñca, devarajjamakārayiṃ.

120.

‘‘Ekasattatikkhattuñca, cakkavattī ahosahaṃ;

Padesarajjaṃ vipulaṃ, gaṇanāto asaṅkhiyaṃ.

121.

‘‘Pitugehe nisīditvā, samaṇo bhāvitindriyo;

Gāthāya paridīpento, aniccatamudāhari <code>aniccavatthudāhari (syā. ka.)</code>.

122.

‘‘Anussarāmi taṃ saññaṃ, saṃsaranto bhavābhave;

Na koṭiṃ paṭivijjhāmi <code>na koci paṭivajjāmi (ka.)</code>, nibbānaṃ accutaṃ padaṃ <code>ayaṃ gāthā upari 43 vagge sattamāpadāne purimagāthāya puretaraṃ dissati</code>.

123.

‘‘Aniccā vata saṅkhārā, uppādavayadhammino;

Uppajjitvā nirujjhanti, tesaṃ vūpasamo sukho.

124.

‘‘Saha  gāthaṃ suṇitvāna, pubbakammaṃ anussariṃ;

Ekāsane nisīditvā, arahattamapāpuṇiṃ.

125.

‘‘Jātiyā sattavassohaṃ, arahattamapāpuṇiṃ;

Upasampādayi buddho, guṇamaññāya cakkhumā.

126.

‘‘Dārakova  ahaṃ santo, karaṇīyaṃ samāpayiṃ;

Kiṃ me karaṇīyaṃ ajja, sakyaputtassa sāsane.

127.

‘‘Satasahassito kappe, yaṃ kammamakariṃ tadā;

Duggatiṃ nābhijānāmi, saddhammasavane phalaṃ.

128.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā dhammasavaniyo thero imā gāthāyo abhāsitthāti.

Dhammasavaniyattherassāpadānaṃ navamaṃ.

10. Ukkhittapadumiyattheraapadānaṃ

129.

‘‘Nagare  haṃsavatiyā, ahosiṃ māliko tadā;

Ogāhetvā padumasaraṃ, satapattaṃ ocināmahaṃ.

130.

‘‘Padumuttaro nāma jino, sabbadhammāna pāragū;

Saha satasahassehi <code>satasahassasissehi (ka.)</code>, santacittehi tādibhi.

131.

‘‘Khīṇāsavehi  suddhehi, chaḷabhiññehi jhāyibhi <code>so tadā (sī.), so saha (ka.)</code>;

Mama vuddhiṃ samanvesaṃ, āgacchi mama santikaṃ <code>mama santike (sī.), purisuttamo (syā. ka.)</code>.

132.

‘‘Disvānahaṃ devadevaṃ, sayambhuṃ lokanāyakaṃ;

Vaṇṭe chetvā satapattaṃ, ukkhipimambare tadā.

133.

‘‘Yadi buddho tuvaṃ vīra, lokajeṭṭho narāsabho;

Sayaṃ gantvā satapattā, matthake dhārayantu te.

134.

‘‘Adhiṭṭhahi mahāvīro, lokajeṭṭho narāsabho;

Buddhassa ānubhāvena, matthake dhārayiṃsu te.

135.

‘‘Tena kammena sukatena, cetanāpaṇidhīhi ca;

Jahitvā mānusaṃ dehaṃ, tāvatiṃsamagacchahaṃ.

136.

‘‘Tattha  me sukataṃ byamhaṃ, satapattanti vuccati;

Saṭṭhiyojanamubbiddhaṃ, tiṃsayojanavitthataṃ.

137.

‘‘Sahassakkhattuṃ devindo, devarajjamakārayiṃ;

Pañcasattatikkhattuñca, cakkavattī ahosahaṃ.

138.

‘‘Padesarajjaṃ vipulaṃ, gaṇanāto asaṅkhiyaṃ;

Anubhomi sakaṃ kammaṃ, pubbe sukatamattano.

139.

‘‘Tenevekapadumena, anubhotvāna sampadā;

Gotamassa bhagavato, dhammaṃ sacchikariṃ ahaṃ.

140.

‘‘Kilesā jhāpitā mayhaṃ, bhavā sabbe samūhatā;

Nāgova bandhanaṃ chetvā, viharāmi anāsavo.

141.

‘‘Satasahassito  kappe, yaṃ pupphamabhipūjayiṃ;

Duggatiṃ nābhijānāmi, ekapadumassidaṃ phalaṃ.

142.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā ukkhittapadumiyo thero imā gāthāyo abhāsitthāti.

Ukkhittapadumiyattherassāpadānaṃ dasamaṃ.

Gandhodakavaggo catutiṃsatimo.

Tassuddānaṃ -

Gandhadhūpo udakañca, punnāga ekadussakā;

Phusito ca pabhaṅkaro, kuṭido uttarīyako.

Savanī ekapadumī, gāthāyo sabbapiṇḍitā;

Ekaṃ gāthāsatañceva, catutālīsameva ca.

