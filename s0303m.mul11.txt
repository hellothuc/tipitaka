12. Vacchagottasaṃyuttaṃ

1. Rūpaaññāṇasuttaṃ

607. Ekaṃ  samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ  etadavoca - ‘‘ko nu kho, bho gotama, hetu, ko paccayo, yānimāni <code>yenimāni (?)</code> anekavihitāni diṭṭhigatāni loke uppajjanti - sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā’’ti? ‘‘Rūpe kho, vaccha, aññāṇā, rūpasamudaye aññāṇā, rūpanirodhe aññāṇā, rūpanirodhagāminiyā paṭipadāya aññāṇā; evamimāni anekavihitāni diṭṭhigatāni loke uppajjanti - sassato lokoti vā...pe... neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni <code>yena (sī.), yenimāni (?)</code> anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ  maraṇāti vā’’ti. Paṭhamaṃ.

2. Vedanāaññāṇasuttaṃ

608. Sāvatthinidānaṃ. Ekamantaṃ nisinno kho vacchagotto paribbājako bhagavantaṃ etadavoca - ‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni  loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti? ‘‘Vedanāya kho, vaccha, aññāṇā, vedanāsamudaye aññāṇā, vedanānirodhe aññāṇā, vedanānirodhagāminiyā  paṭipadāya aññāṇā; evamimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti. Dutiyaṃ.

3. Saññāaññāṇasuttaṃ

609. Sāvatthinidānaṃ. Ekamantaṃ nisinno kho vacchagotto paribbājako  bhagavantaṃ etadavoca - ‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti? ‘‘Saññāya kho, vaccha, aññāṇā, saññāsamudaye aññāṇā, saññānirodhe aññāṇā, saññānirodhagāminiyā  paṭipadāya aññāṇā; evamimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti. Tatiyaṃ.

4. Saṅkhāraaññāṇasuttaṃ

610. Sāvatthinidānaṃ. Ekamantaṃ nisinno kho vacchagotto paribbājako bhagavantaṃ etadavoca - ‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti? ‘‘Saṅkhāresu kho, vaccha, aññāṇā, saṅkhārasamudaye  aññāṇā, saṅkhāranirodhe aññāṇā, saṅkhāranirodhagāminiyā paṭipadāya aññāṇā; evamimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke  uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti. Catutthaṃ.

5. Viññāṇaaññāṇasuttaṃ

611. Sāvatthinidānaṃ . Ekamantaṃ nisinno kho vacchagotto paribbājako bhagavantaṃ etadavoca - ‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā  ...pe... neva hoti na na hoti tathāgato paraṃ maraṇāti vā’’ti? ‘‘Viññāṇe kho, vaccha, aññāṇā, viññāṇasamudaye aññāṇā, viññāṇanirodhe aññāṇā, viññāṇanirodhagāminiyā paṭipadāya aññāṇā; evamimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti. Pañcamaṃ.

6-10. Rūpaadassanādisuttapañcakaṃ

612-616. Sāvatthinidānaṃ. Ekamantaṃ nisinno kho vacchagotto paribbājako bhagavantaṃ etadavoca - ‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vā’’ti? Rūpe kho, vaccha, adassanā...pe... rūpanirodhagāminiyā paṭipadāya adassanā...pe... vedanāya ... saññāya ... saṅkhāresu kho, vaccha, adassanā...pe... viññāṇe kho, vaccha, adassanā...pe... viññāṇanirodhagāminiyā paṭipadāya adassanā...pe.... Dasamaṃ.

11-15. Rūpaanabhisamayādisuttapañcakaṃ

617-621. Sāvatthinidānaṃ . Rūpe kho, vaccha, anabhisamayā...pe... rūpanirodhagāminiyā paṭipadāya anabhisamayā...pe....

Sāvatthinidānaṃ. Vedanāya kho, vaccha, anabhisamayā...pe....

Sāvatthinidānaṃ . Saññāya kho, vaccha, anabhisamayā...pe....

Sāvatthinidānaṃ. Saṅkhāresu kho, vaccha, anabhisamayā...pe....

Sāvatthinidānaṃ. Viññāṇe kho, vaccha, anabhisamayā...pe.... Pannarasamaṃ.

16-20. Rūpaananubodhādisuttapañcakaṃ

622-626. Sāvatthinidānaṃ . Ekamantaṃ nisinno kho vacchagotto paribbājako bhagavantaṃ etadavoca - ko nu kho, bho gotama, hetu, ko paccayo...pe... rūpe kho, vaccha, ananubodhā...pe... rūpanirodhagāminiyā paṭipadāya ananubodhā...pe....

Sāvatthinidānaṃ. Vedanāya kho, vaccha...pe....

Sāvatthinidānaṃ. Saññāya kho, vaccha...pe....

Sāvatthinidānaṃ. Saṅkhāresu kho, vaccha...pe....

Sāvatthinidānaṃ. Viññāṇe kho, vaccha ananubodhā...pe... viññāṇanirodhagāminiyā paṭipadāya ananubodhā. Vīsatimaṃ.

21-25. Rūpaappaṭivedhādisuttapañcakaṃ

627-631. Sāvatthinidānaṃ. Ko nu kho, bho gotama, hetu, ko paccayo...pe... . Rūpe kho, vaccha, appaṭivedhā...pe... viññāṇe kho, vaccha, appaṭivedhā...pe.... Pañcavīsatimaṃ.

26-30. Rūpaasallakkhaṇādisuttapañcakaṃ

632-636. Sāvatthinidānaṃ. Rūpe kho, vaccha, asallakkhaṇā...pe... viññāṇe kho, vaccha, asallakkhaṇā...pe.... Tiṃsatimaṃ.

31-35. Rūpaanupalakkhaṇādisuttapañcakaṃ

637-641. Sāvatthinidānaṃ . Rūpe kho, vaccha, anupalakkhaṇā...pe... viññāṇe kho, vaccha, anupalakkhaṇā...pe.... Pañcatiṃsatimaṃ.

36-40. Rūpaappaccupalakkhaṇādisuttapañcakaṃ

642-646. Sāvatthinidānaṃ . Rūpe kho, vaccha, appaccupalakkhaṇā...pe... viññāṇe kho, vaccha, appaccupalakkhaṇā...pe.... Cattālīsamaṃ.

41-45. Rūpaasamapekkhaṇādisuttapañcakaṃ

647-651. Sāvatthinidānaṃ. Rūpe kho, vaccha, asamapekkhaṇā...pe... viññāṇe kho, vaccha, asamapekkhaṇā...pe.... Pañcacattālīsamaṃ.

46-50. Rūpaappaccupekkhaṇādisuttapañcakaṃ

652-656. Sāvatthinidānaṃ . Rūpe kho, vaccha, appaccupekkhaṇā...pe... viññāṇe kho, vaccha, appaccupekkhaṇā...pe.... Paññāsamaṃ.

51-54. Rūpaappaccakkhakammādisuttacatukkaṃ

657-660. Sāvatthinidānaṃ. Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ etadavoca - ‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti - sassato lokoti vā...pe... neva hoti na na hoti tathāgato paraṃ maraṇāti vā’’ti? Rūpe kho, vaccha, appaccakkhakammā, rūpasamudaye appaccakkhakammā , rūpanirodhe appaccakkhakammā, rūpanirodhagāminiyā paṭipadāya appaccakkhakammā...pe....

Sāvatthinidānaṃ . Vedanāya kho, vaccha, appaccakkhakammā...pe... vedanānirodhagāminiyā paṭipadāya appaccakkhakammā...pe....

Sāvatthinidānaṃ. Saññāya kho, vaccha, appaccakkhakammā...pe... saññānirodhagāminiyā paṭipadāya appaccakkhakammā...pe....

Sāvatthinidānaṃ . Saṅkhāresu kho, vaccha, appaccakkhakammā...pe... saṅkhāranirodhagāminiyā paṭipadāya appaccakkhakammā...pe.... Catupaññāsamaṃ.

55. Viññāṇaappaccakkhakammasuttaṃ

661. Sāvatthinidānaṃ. ‘‘Viññāṇe kho, vaccha, appaccakkhakammā, viññāṇasamudaye appaccakkhakammā, viññāṇanirodhe appaccakkhakammā, viññāṇanirodhagāminiyā paṭipadāya appaccakkhakammā; evamimāni anekavihitāni diṭṭhigatāni loke uppajjanti  - sassato lokoti vā, asassato lokoti vā...pe... neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo , yānimāni anekavihitāni diṭṭhigatāni loke uppajjanti - sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā’’ti. Pañcapaññāsamaṃ.

Vacchagottasaṃyuttaṃ samattaṃ.

Tassuddānaṃ -

Aññāṇā adassanā ceva, anabhisamayā ananubodhā;

Appaṭivedhā asallakkhaṇā, anupalakkhaṇena appaccupalakkhaṇā;

Asamapekkhaṇā appaccupekkhaṇā, appaccakkhakammanti.

