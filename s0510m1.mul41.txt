42. Bhaddālivaggo

1. Bhaddālittheraapadānaṃ

1.

‘‘Sumedho  nāma sambuddho, aggo kāruṇiko muni;

Vivekakāmo lokaggo, himavantamupāgami.

2.

‘‘Ajjhogāhetvā himavaṃ, sumedho lokanāyako;

Pallaṅkaṃ ābhujitvāna, nisīdi purisuttamo.

3.

‘‘Samādhiṃ so samāpanno, sumedho lokanāyako;

Sattarattindivaṃ buddho, nisīdi purisuttamo.

4.

‘‘Khāribhāraṃ <code>khārikājaṃ (sī.)</code> gahetvāna, vanamajjhogahiṃ ahaṃ;

Tatthaddasāsiṃ sambuddhaṃ, oghatiṇṇamanāsavaṃ.

5.

‘‘Sammajjaniṃ gahetvāna, sammajjitvāna assamaṃ;

Catudaṇḍe ṭhapetvāna, akāsiṃ maṇḍapaṃ tadā.

6.

‘‘Sālapupphaṃ  āharitvā, maṇḍapaṃ chādayiṃ ahaṃ;

Pasannacitto sumano, abhivandiṃ tathāgataṃ.

7.

‘‘Yaṃ  vadanti sumedhoti, bhūripaññaṃ sumedhasaṃ;

Bhikkhusaṅghe nisīditvā, imā gāthā abhāsatha.

8.

‘‘‘Buddhassa giramaññāya, sabbe devā samāgamuṃ;

Asaṃsayaṃ buddhaseṭṭho, dhammaṃ deseti cakkhumā.

9.

‘‘‘Sumedho nāma sambuddho, āhutīnaṃ paṭiggaho;

Devasaṅghe nisīditvā, imā gāthā abhāsatha.

10.

‘‘‘Yo me sattāhaṃ maṇḍapaṃ, dhārayī sālachāditaṃ;

Tamahaṃ kittayissāmi, suṇātha mama bhāsato.

11.

‘‘‘Devabhūto manusso vā, hemavaṇṇo bhavissati;

Pahūtabhogo hutvāna, kāmabhogī bhavissati.

12.

‘‘‘Saṭṭhi  nāgasahassāni, sabbālaṅkārabhūsitā;

Suvaṇṇakacchā mātaṅgā, hemakappanavāsasā.

13.

‘‘‘Ārūḷhā gāmaṇīyehi, tomaraṅkusapāṇibhi;

Sāyaṃ pāto <code>sāyapāto (pī.)</code> upaṭṭhānaṃ, āgamissantimaṃ naraṃ;

Tehi nāgehi parivuto, ramissati ayaṃ naro.

14.

‘‘‘Saṭṭhi assasahassāni, sabbālaṅkārabhūsitā;

Ājānīyāva jātiyā, sindhavā sīghavāhino.

15.

‘‘‘Ārūḷhā gāmaṇīyehi, illiyācāpadhāribhi;

Parivāressantimaṃ niccaṃ, buddhapūjāyidaṃ phalaṃ.

16.

‘‘‘Saṭṭhi rathasahassāni, sabbālaṅkārabhūsitā;

Dīpā  athopi veyagghā, sannaddhā ussitaddhajā.

17.

‘‘‘Ārūḷhā gāmaṇīyehi, cāpahatthehi vammibhi;

Parivāressantimaṃ niccaṃ, buddhapūjāyidaṃ phalaṃ.

18.

‘‘‘Saṭṭhi gāmasahassāni, paripuṇṇāni sabbaso;

Pahūtadhanadhaññāni, susamiddhāni sabbaso;

Sadā pātubhavissanti, buddhapūjāyidaṃ phalaṃ.

19.

‘‘‘Hatthī assā rathā pattī, senā ca caturaṅginī;

Parivāressantimaṃ niccaṃ, buddhapūjāyidaṃ phalaṃ.

20.

‘‘‘Aṭṭhārase kappasate, devaloke ramissati;

Sahassakkhattuṃ rājā ca, cakkavattī bhavissati.

21.

‘‘‘Satānaṃ  tīṇikkhattuñca, devarajjaṃ karissati;

Padesarajjaṃ vipulaṃ, gaṇanāto asaṅkhiyaṃ.

22.

‘‘‘Tiṃsakappasahassamhi, okkākakulasambhavo;

Gotamo nāma gottena, satthā loke bhavissati.

23.

‘‘‘Tassa dhammesu dāyādo, oraso dhammanimmito;

Sabbāsave pariññāya, viharissatināsavo’.

24.

‘‘Tiṃsakappasahassamhi , addasaṃ lokanāyakaṃ;

Etthantaramupādāya, gavesiṃ amataṃ padaṃ.

25.

‘‘Lābhā  mayhaṃ suladdhaṃ me, yamahaññāsi sāsanaṃ;

Tisso vijjā anuppattā, kataṃ buddhassa sāsanaṃ.

26.

‘‘Namo  te purisājañña, namo te purisuttama;

Tava ñāṇaṃ pakittetvā, pattomhi acalaṃ padaṃ.

27.

‘‘Yaṃ yaṃ yonupapajjāmi, devattaṃ atha mānusaṃ;

Sabbattha sukhito homi, phalaṃ me ñāṇakittane.

28.

‘‘Idaṃ pacchimakaṃ mayhaṃ, carimo vattate bhavo;

Nāgova bandhanaṃ chetvā, viharāmi anāsavo.

29.

‘‘Kilesā jhāpitā mayhaṃ, bhavā sabbe samūhatā;

Nāgova bandhanaṃ chetvā, viharāmi anāsavo.

30.

‘‘Svāgataṃ vata me āsi, mama buddhassa santike;

Tisso vijjā anuppattā, kataṃ buddhassa sāsanaṃ.

31.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā bhaddālitthero imā gāthāyo abhāsitthāti.

Bhaddālittherassāpadānaṃ paṭhamaṃ.

2. Ekachattiyattheraapadānaṃ

32.

‘‘Candabhāgānadītīre, assamo sukato mama;

Susuddhapulinākiṇṇo, pannasālā sumāpitā.

33.

‘‘Uttānakūlā nadikā, supatitthā manoramā;

Macchakacchapasampannā <code>... sañchannā (ka.)</code>, susumāranisevitā.

34.

‘‘Acchā  dīpī ca mayūrā, karavīkā ca sāḷikā;

Kūjanti sabbadā ete, sobhayantā mamassamaṃ.

35.

‘‘Kokilā mañjubhāṇī ca, haṃsā ca madhurassarā;

Abhikūjanti te tattha, sobhayantā mamassamaṃ.

36.

‘‘Sīhā byagghā varāhā ca, accha <code>vaka (sī. pī.), bakā (syā.), vakā (ka.)</code> kokataracchakā;

Giriduggamhi nādenti, sobhayantā mamassamaṃ.

37.

‘‘Eṇīmigā  ca sarabhā, bheraṇḍā sūkarā bahū;

Giriduggamhi nādenti, sobhayantā mamassamaṃ.

38.

‘‘Uddālakā campakā ca, pāṭalī sinduvārakā;

Atimuttā asokā ca, sobhayanti mamassamaṃ <code>pupphanti mama assame (sī. pī.)</code>.

39.

‘‘Aṅkolā yūthikā ceva, sattalī bimbijālikā;

Kaṇikārā ca pupphanti, sobhayantā mamassamaṃ <code>kaṇikākaṇikārā ca, pupphanti mama assame (sī. syā. pī.)</code>.

40.

‘‘Nāgā sālā ca saḷalā, puṇḍarīkettha pupphitā;

Dibbagandhaṃ sampavantā, sobhayanti mamassamaṃ.

41.

‘‘Ajjunā asanā cettha, mahānāmā ca pupphitā;

Sālā ca kaṅgupupphā ca, sobhayanti mamassamaṃ.

42.

‘‘Ambā jambū ca tilakā, nimbā ca sālakalyāṇī;

Dibbagandhaṃ sampavantā, sobhayanti mamassamaṃ.

43.

‘‘Asokā ca kapiṭṭhā ca, girimālettha <code>bhaginimālettha (sī. pī.), bhaginimālā ca (syā.)</code> pupphitā;

Dibbagandhaṃ sampavantā, sobhayanti mamassamaṃ.

44.

‘‘Kadambā  kadalī ceva, isimuggā ca ropitā;

Dhuvaṃ phalāni dhārenti, sobhayantā mamassamaṃ.

45.

‘‘Harītakā āmalakā, ambajambuvibhītakā;

Kolā bhallātakā billā, phalino mama assame.

46.

‘‘Avidūre  pokkharaṇī, supatitthā manoramā;

Mandālakehi sañchannā, padumuppalakehi ca.

47.

‘‘Gabbhaṃ gaṇhanti padumā, aññe pupphanti kesarī;

Opattakaṇṇikā ceva, pupphanti mama assame.

48.

‘‘Pāṭhīnā pāvusā macchā, balajā muñjarohitā;

Acchodakamhi vicaraṃ, sobhayanti mamassamaṃ.

49.

‘‘Nayitā ambagandhī ca, anukūle ca ketakā;

Dibbagandhaṃ sampavantā, sobhayanti mamassamaṃ.

50.

‘‘Madhu bhisamhā savati, khīrasappi muḷālibhi;

Dibbagandhaṃ sampavantā, sobhayanti mamassamaṃ.

51.

‘‘Pulinā  sobhanā tattha, ākiṇṇā jalasevitā;

Opupphā pupphitā senti, sobhayantā mamassamaṃ.

52.

‘‘Jaṭābhārena  bharitā, ajinuttaravāsanā;

Vākacīradharā sabbe, sobhayanti mamassamaṃ.

53.

‘‘Yugamattamapekkhantā, nipakā santavuttino;

Kāmabhoge anapekkhā, vasanti mama assame.

54.

‘‘Parūḷhakacchanakhalomā , paṅkadantā rajassirā;

Rajojalladharā sabbe, vasanti mama assame.

55.

‘‘Abhiññāpāramippattā, antalikkhacarā ca te;

Uggacchantā nabhaṃ ete, sobhayanti mamassamaṃ.

56.

‘‘Tehi sissehi parivuto, vasāmi vipine tadā;

Rattindivaṃ na jānāmi, sadā jhānasamappito.

57.

‘‘Bhagavā tamhi samaye, atthadassī mahāmuni;

Tamandhakāraṃ nāsento, uppajji lokanāyako.

58.

‘‘Atha aññataro sisso, āgacchi mama santikaṃ;

Mante ajjhetukāmo so, chaḷaṅgaṃ nāma lakkhaṇaṃ.

59.

‘‘Buddho  loke samuppanno, atthadassī mahāmuni;

Catusaccaṃ pakāsento, deseti amataṃ padaṃ.

60.

‘‘Tuṭṭhahaṭṭho pamudito, dhammantaragatāsayo;

Assamā abhinikkhamma, idaṃ vacanamabraviṃ.

61.

‘‘‘Buddho loke samuppanno, dvattiṃsavaralakkhaṇo;

Etha sabbe gamissāma, sammāsambuddhasantikaṃ’.

62.

‘‘Ovādapaṭikarā te, sadhamme pāramiṃ gatā;

Sādhūti sampaṭicchiṃsu, uttamatthagavesakā.

63.

‘‘Jaṭābhārabharitā te <code>jaṭābhārena bharitā (ka.)</code>, ajinuttaravāsanā;

Uttamatthaṃ gavesantā, nikkhamiṃsu vanā tadā.

64.

‘‘Bhagavā  tamhi samaye, atthadassī mahāyaso;

Catusaccaṃ pakāsento, deseti amataṃ padaṃ.

65.

‘‘Setacchattaṃ  gahetvāna, buddhaseṭṭhassa dhārayiṃ;

Ekāhaṃ dhārayitvāna, buddhaseṭṭhaṃ avandahaṃ.

66.

‘‘Atthadassī tu bhagavā, lokajeṭṭho narāsabho;

Bhikkhusaṅghe nisīditvā, imā gāthā abhāsatha.

67.

‘‘‘Yo me chattaṃ adhāresi, pasanno sehi pāṇibhi;

Tamahaṃ kittayissāmi, suṇātha mama bhāsato.

68.

‘‘‘Imassa jāyamānassa, devatte atha mānuse;

Dhāressati sadā chattaṃ, chattadānassidaṃ phalaṃ.

69.

‘‘‘Sattasattatikappāni , devaloke ramissati;

Sahassakkhattuṃ rājā ca, cakkavattī bhavissati.

70.

‘‘‘Sattasattatikkhattuñca, devarajjaṃ karissati;

Padesarajjaṃ vipulaṃ, gaṇanāto asaṅkhiyaṃ.

71.

‘‘‘Aṭṭhārase kappasate, gotamo sakyapuṅgavo;

Tamandhakāraṃ nāsento, uppajjissati cakkhumā.

72.

‘‘‘Tassa  dhammesu dāyādo, oraso dhammanimmito;

Sabbāsave pariññāya, viharissatināsavo’.

73.

‘‘Yato ahaṃ kammamakaṃ, chattaṃ buddhassa dhārayaṃ;

Etthantare na jānāmi, setacchattaṃ adhāritaṃ.

74.

‘‘Idaṃ  pacchimakaṃ mayhaṃ, carimo vattate bhavo;

Chattadhāraṇamajjāpi, vattate niccakālikaṃ.

75.

‘‘Aho me sukataṃ kammaṃ, atthadassissa tādino;

Sabbāsavā parikkhīṇā, natthi dāni punabbhavo.

76.

‘‘Kilesā jhāpitā mayhaṃ...pe... viharāmi anāsavo.

77.

‘‘Svāgataṃ vata me āsi...pe... kataṃ buddhassa sāsanaṃ.

78.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ekachattiyo thero imā gāthāyo abhāsitthāti;

Ekachattiyattherassāpadānaṃ dutiyaṃ.

3. Tiṇasūlakachādaniyattheraapadānaṃ

79.

‘‘Jātiṃ  jarañca maraṇaṃ, paccavekkhiṃ ahaṃ tadā;

Ekako abhinikkhamma, pabbajiṃ anagāriyaṃ.

80.

‘‘Caramānonupubbena, gaṅgātīraṃ upāgamiṃ;

Tatthaddasāsiṃ pathaviṃ, gaṅgātīre samunnataṃ.

81.

‘‘Assamaṃ tattha māpetvā, vasāmi assame ahaṃ;

Sukato caṅkamo mayhaṃ, nānādijagaṇāyuto.

82.

‘‘Mamupenti ca vissatthā, kūjanti ca manoharaṃ;

Ramamāno saha tehi, vasāmi assame ahaṃ.

83.

‘‘Mama  assamasāmantā, migarājā catukkamo;

Āsayā abhinikkhamma, gajji so asanī viya.

84.

‘‘Nadite  migarāje ca, hāso me udapajjatha;

Migarājaṃ gavesanto, addasaṃ lokanāyakaṃ.

85.

‘‘Disvānāhaṃ devadevaṃ, tissaṃ lokagganāyakaṃ;

Haṭṭho haṭṭhena cittena, pūjayiṃ nāgakesaraṃ.

86.

‘‘Uggacchantaṃva sūriyaṃ, sālarājaṃva pupphitaṃ;

Osadhiṃva virocantaṃ, santhaviṃ lokanāyakaṃ.

87.

‘‘‘Tava ñāṇena sabbaññu, mocesimaṃ sadevakaṃ;

Tavaṃ ārādhayitvāna, jātiyā parimuccare.

88.

‘‘‘Adassanena sabbaññu, buddhānaṃ sabbadassinaṃ;

Patantivīcinirayaṃ, rāgadosehi ophuṭā <code>otthaṭā (syā.)</code>.

89.

‘‘‘Tava dassanamāgamma, sabbaññu lokanāyaka;

Pamuccanti bhavā sabbā, phusanti amataṃ padaṃ.

90.

‘‘‘Yadā buddhā cakkhumanto, uppajjanti pabhaṅkarā;

Kilese jhāpayitvāna, ālokaṃ dassayanti te’.

91.

‘‘Kittayitvāna sambuddhaṃ, tissaṃ lokagganāyakaṃ;

Haṭṭho haṭṭhena cittena, tiṇasūlaṃ apūjayiṃ.

92.

‘‘Mama  saṅkappamaññāya, tisso lokagganāyako;

Sakāsane nisīditvā, imā gāthā abhāsatha.

93.

‘‘‘Yo maṃ pupphehi chādesi, pasanno sehi pāṇibhi;

Tamahaṃ kittayissāmi, suṇātha mama bhāsato.

94.

‘‘‘Pañcavīsatikkhattuṃ so, devarajjaṃ karissati;

Pañcasattatikkhattuñca, cakkavattī bhavissati.

95.

‘‘‘Padesarajjaṃ vipulaṃ, gaṇanāto asaṅkhiyaṃ;

Tassa kammanissandena <code>kammassa nissando (sī. syā. pī.)</code>, pupphānaṃ pūjanāya ca <code>so (syā. pī.)</code>.

96.

‘‘‘Sīsaṃnhāto cayaṃ poso, pupphamākaṅkhate yadi <code>sāyaṃ pāto cayaṃ poso, pupphehi maṃ achādayi (syā.)</code>;

Puññakammena saṃyuttaṃ <code>saṃyutto (sī. syā. pī.)</code>, purato pātubhavissati.

97.

‘‘‘Yaṃ  yaṃ icchati kāmehi, taṃ taṃ pātubhavissati;

Saṅkappaṃ paripūretvā, nibbāyissatināsavo’.

Aṭṭhārasamaṃ bhāṇavāraṃ.

98.

‘‘Kilese jhāpayitvāna, sampajāno patissato;

Ekāsane nisīditvā, arahattamapāpuṇiṃ.

99.

‘‘Caṅkamanto  nipajjanto, nisinno uda vā ṭhito;

Buddhaseṭṭhaṃ saritvāna, viharāmi ahaṃ sadā.

100.

‘‘Cīvare piṇḍapāte ca, paccaye sayanāsane;

Tattha me ūnatā natthi, buddhapūjāyidaṃ phalaṃ.

101.

‘‘So dāni patto amataṃ, santaṃ padamanuttaraṃ;

Sabbāsave pariññāya, viharāmi anāsavo.

102.

‘‘Dvenavute  ito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

103.

‘‘Kilesā jhāpitā mayhaṃ...pe... viharāmi anāsavo.

104.

‘‘Svāgataṃ vata me āsi...pe... kataṃ buddhassa sāsanaṃ.

105.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā tiṇasūlakachādaniyo <code>tiṇasūlikachādaniyo (ka.)</code> thero imā gāthāyo abhāsitthāti.

Tiṇasūlakachādaniyattherassāpadānaṃ tatiyaṃ.

4. Madhumaṃsadāyakattheraapadānaṃ

106.

‘‘Nagare  bandhumatiyā, sūkariko ahosahaṃ;

Ukkoṭaṃ randhayitvāna <code>ukkoṭakaṃ randhayitvā (sī. syā.)</code>, madhumaṃsamhi <code>madhusappimhi (pī.), madhuṃ maṃsamhi (ka.)</code> okiriṃ.

107.

‘‘Sannipātaṃ  ahaṃ gantvā, ekaṃ pattaṃ gahesahaṃ;

Pūrayitvāna taṃ pattaṃ, bhikkhusaṅghassadāsahaṃ.

108.

‘‘Yottha therataro bhikkhu, niyyādesi mamaṃ tadā;

Iminā pattapūrena, labhassu vipulaṃ sukhaṃ.

109.

‘‘Duve sampattiyo bhutvā, sukkamūlena codito;

Pacchime vattamānamhi, kilese jhāpayissati.

110.

‘‘Tattha  cittaṃ pasādetvā, tāvatiṃsamagacchahaṃ;

Tattha bhutvā pivitvā ca, labhāmi vipulaṃ sukhaṃ.

111.

‘‘Maṇḍape rukkhamūle vā, pubbakammaṃ anussariṃ;

Annapānābhivasso me, abhivassati tāvade.

112.

‘‘Idaṃ pacchimakaṃ mayhaṃ, carimo vattate bhavo;

Idhāpi annapānaṃ me, vassate sabbakālikaṃ.

113.

‘‘Teneva madhudānena <code>maṃsadānena (sī. pī.)</code>, sandhāvitvā bhave ahaṃ;

Sabbāsave pariññāya, viharāmi anāsavo.

114.

‘‘Ekanavutito  kappe, yaṃ dānamadadiṃ tadā;

Duggatiṃ nābhijānāmi, madhudānassidaṃ phalaṃ.

115.

‘‘Kilesā jhāpitā mayhaṃ...pe... viharāmi anāsavo.

116.

‘‘Svāgataṃ vata me āsi...pe... kataṃ buddhassa sāsanaṃ.

117.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā madhumaṃsadāyako thero imā gāthāyo abhāsitthāti.

Madhumaṃsadāyakattherassāpadānaṃ catutthaṃ.

5. Nāgapallavattheraapadānaṃ

118.

‘‘Nagare  bandhumatiyā, rājuyyāne vasāmahaṃ;

Mama assamasāmantā, nisīdi lokanāyako.

119.

‘‘Nāgapallavamādāya , buddhassa abhiropayiṃ;

Pasannacitto sumano, sugataṃ abhivādayiṃ.

120.

‘‘Ekanavutito kappe, yaṃ pallavamapūjayiṃ;

Duggatiṃ nābhijānāmi, buddhapūjāyidaṃ phalaṃ.

121.

‘‘Kilesā jhāpitā mayhaṃ...pe... viharāmi anāsavo.

122.

‘‘Svāgataṃ vata me āsi...pe... kataṃ buddhassa sāsanaṃ.

123.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā nāgapallavo thero imā gāthāyo abhāsitthāti.

Nāgapallavattherassāpadānaṃ pañcamaṃ.

6. Ekadīpiyattheraapadānaṃ

124.

‘‘Parinibbute sugate, siddhatthe lokanāyake;

Sadevamānusā sabbe, pūjenti dvipaduttamaṃ.

125.

‘‘Āropite  ca citake, siddhatthe lokanāyake;

Yathāsakena thāmena, citaṃ pūjenti satthuno.

126.

‘‘Avidūre citakassa, dīpaṃ ujjālayiṃ ahaṃ;

Yāva udeti sūriyo, dīpaṃ me tāva ujjali.

127.

‘‘Tena kammena sukatena, cetanāpaṇidhīhi ca;

Jahitvā mānusaṃ dehaṃ, tāvatiṃsamagacchahaṃ.

128.

‘‘Tattha me sukataṃ byamhaṃ, ekadīpīti ñāyati;

Dīpasatasahassāni, byamhe pajjalare mama.

129.

‘‘Udayantova  sūriyo, deho me jotate sadā;

Sappabhāhi sarīrassa, āloko hoti me sadā.

130.

‘‘Tirokuṭṭaṃ <code>tirokuḍḍaṃ (sī. syā. ka.)</code> tiroselaṃ, samatiggayha <code>sabbatthapi evameva dissati</code> pabbataṃ;

Samantā yojanasataṃ, passāmi cakkhunā ahaṃ.

131.

‘‘Sattasattatikkhattuñca , devaloke ramiṃ ahaṃ;

Ekatiṃsatikkhattuñca, devarajjamakārayiṃ.

132.

‘‘Aṭṭhavīsatikkhattuñca, cakkavattī ahosahaṃ;

Padesarajjaṃ vipulaṃ, gaṇanāto asaṅkhiyaṃ.

133.

‘‘Devalokā cavitvāna, nibbattiṃ mātukucchiyaṃ;

Mātukucchigatassāpi, akkhi me na nimīlati.

134.

‘‘Jātiyā catuvassohaṃ, pabbajiṃ anagāriyaṃ;

Aḍḍhamāse asampatte, arahattamapāpuṇiṃ.

135.

‘‘Dibbacakkhuṃ  visodhesiṃ, bhavā sabbe samūhatā;

Sabbe kilesā sañchinnā, ekadīpassidaṃ phalaṃ.

136.

‘‘Tirokuṭṭaṃ tiroselaṃ, pabbatañcāpi kevalaṃ;

Samatikkamma <code>sabbatthapī evameva dissati</code> passāmi, ekadīpassidaṃ phalaṃ.

137.

‘‘Visamā me samā honti, andhakāro na vijjati;

Nāhaṃ passāmi timiraṃ, ekadīpassidaṃ phalaṃ.

138.

‘‘Catunnavutito kappe, yaṃ dīpamadadiṃ tadā;

Duggatiṃ nābhijānāmi, ekadīpassidaṃ phalaṃ.

139.

‘‘Kilesā jhāpitā mayhaṃ...pe... viharāmi anāsavo.

140.

‘‘Svāgataṃ vata me āsi...pe... kataṃ buddhassa sāsanaṃ.

141.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ekadīpiyo thero imā gāthāyo abhāsitthāti.

Ekadīpiyattherassāpadānaṃ chaṭṭhaṃ.

7. Ucchaṅgapupphiyattheraapadānaṃ

142.

‘‘Nagare bandhumatiyā, ahosiṃ māliko tadā;

Ucchaṅgaṃ pūrayitvāna, agamaṃ antarāpaṇaṃ.

143.

‘‘Bhagavā  tamhi samaye, bhikkhusaṅghapurakkhato;

Mahatā ānubhāvena, niyyāti lokanāyako.

144.

‘‘Disvāna  lokapajjotaṃ, vipassiṃ lokatāraṇaṃ;

Pupphaṃ paggayha ucchaṅgā, buddhaseṭṭhaṃ apūjayiṃ.

145.

‘‘Ekanavutito kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

146.

‘‘Kilesā jhāpitā mayhaṃ...pe... viharāmi anāsavo.

147.

‘‘Svāgataṃ vata me āsi...pe... kataṃ buddhassa sāsanaṃ.

148.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ucchaṅgapupphiyo thero imā gāthāyo abhāsitthāti.

Ucchaṅgapupphiyattherassāpadānaṃ sattamaṃ.

8. Yāgudāyakattheraapadānaṃ

149.

‘‘Atithiṃ <code>atītaṃ (ka.)</code> me gahetvāna, agacchiṃ gāmakaṃ tadā;

Sampuṇṇanadikaṃ disvā, saṅghārāmaṃ upāgamiṃ.

150.

‘‘Āraññakā dhutadharā, jhāyino lūkhacīvarā;

Vivekābhiratā dhīrā, saṅghārāme vasanti te.

151.

‘‘Gati  tesaṃ upacchinnā, suvimuttāna tādinaṃ;

Piṇḍāya te na gacchanti, oruddhanaditāya hi <code>oruddhanadikāyatiṃ (syā.)</code>.

152.

‘‘Pasannacitto sumano, vedajāto katañjalī;

Taṇḍulaṃ me gahetvāna, yāgudānaṃ adāsahaṃ.

153.

‘‘Pañcannaṃ yāguṃ datvāna, pasanno sehi pāṇibhi;

Sakakammābhiraddhohaṃ, tāvatiṃsamagacchahaṃ.

154.

‘‘Maṇimayañca  me byamhaṃ, nibbatti tidase gaṇe;

Nārīgaṇehi sahito, modāmi byamhamuttame.

155.

‘‘Tettiṃsakkhattuṃ devindo, devarajjamakārayiṃ;

Tiṃsakkhattuṃ cakkavattī, mahārajjamakārayiṃ.

156.

‘‘Padesarajjaṃ  vipulaṃ, gaṇanāto asaṅkhiyaṃ;

Devaloke manusse vā, anubhotvā sayaṃ <code>yasaṃ (syā.)</code> ahaṃ.

157.

‘‘Pacchime bhave sampatte, pabbajiṃ anagāriyaṃ;

Saha oropite kese, sabbaṃ sampaṭivijjhahaṃ.

158.

‘‘Khayato vayato cāpi, sammasanto kaḷevaraṃ;

Pure sikkhāpadādānā, arahattamapāpuṇiṃ.

159.

‘‘Sudinnaṃ  me dānavaraṃ, vāṇijjaṃ sampayojitaṃ;

Teneva yāgudānena, pattomhi acalaṃ padaṃ.

160.

‘‘Sokaṃ pariddavaṃ byādhiṃ, darathaṃ cittatāpanaṃ;

Nābhijānāmi uppannaṃ, yāgudānassidaṃ phalaṃ.

161.

‘‘Yāguṃ  saṅghassa datvāna, puññakkhette anuttare;

Pañcānisaṃse anubhomi, aho yāgusuyiṭṭhatā.

162.

‘‘Abyādhitā rūpavatā, khippaṃ dhammanisantitā <code>nibujjhitā (syā.)</code>;

Lābhitā annapānassa, āyu pañcamakaṃ mama.

163.

‘‘Yo koci vedaṃ janayaṃ, saṅghe yāguṃ dadeyya so;

Imāni pañca ṭhānāni, paṭigaṇheyya paṇḍito.

164.

‘‘Karaṇīyaṃ kataṃ sabbaṃ, bhavā ugghāṭitā mayā;

Sabbāsavā parikkhīṇā, natthi dāni punabbhavo.

165.

‘‘So ahaṃ vicarissāmi, gāmā gāmaṃ purā puraṃ;

Namassamāno sambuddhaṃ, dhammassa ca sudhammataṃ.

166.

‘‘Tiṃsakappasahassamhi, yaṃ dānamadadiṃ tadā;

Duggatiṃ nābhijānāmi, yāgudānassidaṃ phalaṃ.

167.

‘‘Kilesā  jhāpitā mayhaṃ...pe... viharāmi anāsavo.

168.

‘‘Svāgataṃ vata me āsi...pe... kataṃ buddhassa sāsanaṃ.

169.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā yāgudāyako thero imā gāthāyo abhāsitthāti.

Yāgudāyakattherassāpadānaṃ aṭṭhamaṃ.

9. Patthodanadāyakattheraapadānaṃ

170.

‘‘Vanacārī  pure āsiṃ, satataṃ vanakammiko;

Patthodanaṃ gahetvāna, kammantaṃ agamāsahaṃ.

171.

‘‘Tatthaddasāsiṃ sambuddhaṃ, sayambhuṃ aparājitaṃ;

Vanā piṇḍāya nikkhantaṃ, disvā cittaṃ pasādayiṃ.

172.

‘‘Parakammāyane <code>vayakammāyane (ka.)</code> yutto, puññañca me na vijjati;

Ayaṃ patthodano atthi, bhojayissāmahaṃ <code>bhojayissāmi maṃ (syā.)</code> muniṃ.

173.

‘‘Patthodanaṃ gahetvāna, sayambhussa adāsahaṃ;

Mama nijjhāyamānassa, paribhuñji tadā muni.

174.

‘‘Tena kammena sukatena, cetanāpaṇidhīhi ca;

Jahitvā mānusaṃ dehaṃ, tāvatiṃsamagacchahaṃ.

175.

‘‘Chattiṃsakkhattuṃ  devindo, devarajjamakārayiṃ;

Tettiṃsakkhattuṃ rājā ca, cakkavattī ahosahaṃ.

176.

‘‘Padesarajjaṃ vipulaṃ, gaṇanāto asaṅkhiyaṃ;

Sukhito yasavā homi, patthodanassidaṃ phalaṃ.

177.

‘‘Bhavābhave saṃsaranto, labhāmi amitaṃ dhanaṃ;

Bhoge me ūnatā natthi, patthodanassidaṃ phalaṃ.

178.

‘‘Nadīsotapaṭibhāgā , bhogā nibbattare mama;

Parimetuṃ na sakkomi, patthodanassidaṃ phalaṃ.

179.

‘‘Imaṃ  khāda imaṃ bhuñja, imamhi sayane saya;

Tenāhaṃ sukhito homi, patthodanassidaṃ phalaṃ.

180.

‘‘Catunnavutito kappe, yaṃ dānamadadiṃ tadā;

Duggatiṃ nābhijānāmi, patthodanassidaṃ phalaṃ.

181.

‘‘Kilesā  jhāpitā mayhaṃ...pe... viharāmi anāsavo.

182.

‘‘Svāgataṃ vata me āsi...pe... kataṃ buddhassa sāsanaṃ.

183.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā patthodanadāyako thero imā gāthāyo abhāsitthāti.

Patthodanadāyakattherassāpadānaṃ navamaṃ.

10. Mañcadāyakattheraapadānaṃ

184.

‘‘Parinibbute kāruṇike, siddhatthe lokanāyake;

Vitthārike pāvacane, devamānusasakkate.

185.

‘‘Caṇḍālo āsahaṃ tattha, āsandipīṭhakārako;

Tena kammena jīvāmi, tena posemi dārake.

186.

‘‘Āsandiṃ sukataṃ katvā, pasanno sehi pāṇibhi;

Sayamevupagantvāna, bhikkhusaṅghassadāsahaṃ.

187.

‘‘Tena  kammena sukatena, cetanāpaṇidhīhi ca;

Jahitvā mānusaṃ dehaṃ, tāvatiṃsamagacchahaṃ.

188.

‘‘Devalokagato santo, modāmi tidase gaṇe;

Sayanāni mahagghāni, nibbattanti yadicchakaṃ.

189.

‘‘Paññāsakkhattuṃ devindo, devarajjamakārayiṃ;

Asītikkhattuṃ rājā ca, cakkavattī ahosahaṃ.

190.

‘‘Padesarajjaṃ  vipulaṃ, gaṇanāto asaṅkhiyaṃ;

Sukhito yasavā homi, mañcadānassidaṃ phalaṃ.

191.

‘‘Devalokā cavitvāna, emi ce mānusaṃ bhavaṃ;

Mahārahā susayanā, sayameva bhavanti me.

192.

‘‘Ayaṃ pacchimako mayhaṃ, carimo vattate bhavo;

Ajjāpi sayane kāle <code>sayanakāle (syā.)</code>, sayanaṃ upatiṭṭhati.

193.

‘‘Catunnavutito kappe, yaṃ dānamadadiṃ tadā;

Duggatiṃ nābhijānāmi, mañcadānassidaṃ phalaṃ.

194.

‘‘Kilesā  jhāpitā mayhaṃ...pe... viharāmi anāsavo.

195.

‘‘Svāgataṃ vata me āsi...pe... kataṃ buddhassa sāsanaṃ.

196.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā mañcadāyako thero imā gāthāyo

Abhāsitthāti.

Mañcadāyakattherassāpadānaṃ dasamaṃ.

Bhaddālivaggo bācattālīsamo.

Tassuddānaṃ -

Bhaddālī ekachatto ca, tiṇasūlo ca maṃsado;

Nāgapallaviko dīpī, ucchaṅgi yāgudāyako.

Patthodanī mañcadado, gāthāyo gaṇitā ciha;

Dvesatāni ca gāthānaṃ, gāthā cekā taduttari.

