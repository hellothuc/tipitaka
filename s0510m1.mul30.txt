31. Padumakesaravaggo

1. Padumakesariyattheraapadānaṃ

1.

‘‘Isisaṅghe  ahaṃ pubbe, āsiṃ mātaṅgavāraṇo;

Mahesīnaṃ pasādena, padmakesaramokiriṃ.

2.

‘‘Paccekajinaseṭṭhesu, dhutarāgesu tādisu;

Tesu cittaṃ pasādetvā, kappaṃ saggamhi modahaṃ.

3.

‘‘Ekanavutito kappe, kesaraṃ okiriṃ tadā;

Duggatiṃ nābhijānāmi, buddhapūjāyidaṃ phalaṃ.

4.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ  sudaṃ āyasmā padumakesariyo thero imā gāthāyo abhāsitthāti.

Padumakesariyattherassāpadānaṃ paṭhamaṃ.

2. Sabbagandhiyattheraapadānaṃ

5.

‘‘Gandhamālaṃ mayā dinnaṃ, vipassissa mahesino;

Adāsiṃ ujubhūtassa, koseyyavatthamuttamaṃ.

6.

‘‘Ekanavutito kappe, yaṃ vatthamadadiṃ <code>gandhamadadiṃ (syā.)</code> pure;

Duggatiṃ nābhijānāmi, gandhadānassidaṃ phalaṃ.

7.

‘‘Ito  pannarase kappe, suceḷo nāma khattiyo;

Sattaratanasampanno, cakkavattī mahabbalo.

8.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sabbagandhiyo thero imā gāthāyo abhāsitthāti.

Sabbagandhiyattherassāpadānaṃ dutiyaṃ.

3. Paramannadāyakattheraapadānaṃ

9.

‘‘Kaṇikāraṃva  jotantaṃ, udayantaṃva bhāṇumaṃ;

Vipassiṃ addasaṃ buddhaṃ, lokajeṭṭhaṃ narāsabhaṃ.

10.

‘‘Añjaliṃ  paggahetvāna, abhinesiṃ sakaṃ gharaṃ;

Abhinetvāna sambuddhaṃ, paramannamadāsahaṃ.

11.

‘‘Ekanavutito kappe, paramannamadiṃ <code>paramannaṃ dadiṃ (sī.), paramannamadaṃ (syā.)</code> tadā;

Duggatiṃ nābhijānāmi, paramannassidaṃ phalaṃ.

12.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā paramannadāyako thero imā gāthāyo abhāsitthāti.

Paramannadāyakattherassāpadānaṃ tatiyaṃ.

4. Dhammasaññakattheraapadānaṃ

13.

‘‘Vipassino bhagavato, mahābodhimaho ahu;

Rukkhaṭṭhasseva sambuddho, <code>rukkhaṭṭheyeva sambuddhe (sī.), rukkhaṭṭho iva sambuddho (aṭṭha.) ettha rukkhaṭṭhasseva bodhimahakārajanassa sambuddho catusaccaṃ pakāsetīti atthopi sakkā ñātuṃ</code> lokajeṭṭho narāsabho <code>lokajeṭṭhe narāsabhe (sī.)</code>.

14.

‘‘Bhagavā tamhi samaye, bhikkhusaṅghapurakkhato;

Catusaccaṃ pakāseti, vācāsabhimudīrayaṃ.

15.

‘‘Saṅkhittena ca desento, vitthārena ca desayaṃ <code>desayi (syā.), bhāsati (ka.)</code>;

Vivaṭṭacchado sambuddho, nibbāpesi mahājanaṃ.

16.

‘‘Tassāhaṃ dhammaṃ sutvāna, lokajeṭṭhassa tādino;

Vanditvā satthuno pāde, pakkāmiṃ uttarāmukho.

17.

‘‘Ekanavutito  kappe, yaṃ dhammamasuṇiṃ tadā;

Duggatiṃ nābhijānāmi, dhammasavassidaṃ phalaṃ.

18.

‘‘Tettiṃsamhi  ito kappe, eko āsiṃ mahīpati;

Sutavā nāma nāmena, cakkavattī mahabbalo.

19.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā dhammasaññako thero imā gāthāyo abhāsitthāti.

Dhammasaññakattherassāpadānaṃ catutthaṃ.

5. Phaladāyakattheraapadānaṃ

20.

‘‘Bhāgīrathīnadītīre , ahosi assamo tadā;

Tamahaṃ assamaṃ gacchiṃ, phalahattho apekkhavā.

21.

‘‘Vipassiṃ tattha addakkhiṃ, pītaraṃsiṃva bhāṇumaṃ;

Yaṃ me atthi phalaṃ sabbaṃ, adāsiṃ satthuno ahaṃ.

22.

‘‘Ekanavutito kappe, yaṃ phalaṃ adadiṃ tadā;

Duggatiṃ nābhijānāmi, phaladānassidaṃ phalaṃ.

23.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā phaladāyako thero imā gāthāyo abhāsitthāti.

Phaladāyakattherassāpadānaṃ pañcamaṃ.

6. Sampasādakattheraapadānaṃ

24.

‘‘‘Namo te buddha vīratthu, vippamuttosi sabbadhi;

Byasanamhi <code>byasanaṃ hi (sī.)</code> anuppatto, tassa me saraṇaṃ bhava’.

25.

‘‘Siddhattho tassa byākāsi, loke appaṭipuggalo;

‘Mahodadhisamo saṅgho, appameyyo anuttaro.

26.

‘‘‘Tattha tvaṃ viraje khette, anantaphaladāyake;

Saṅghe cittaṃ pasādetvā, subījaṃ vāpa <code>cāpi (sī.), vāpi (syā.)</code> ropaya.

27.

‘‘Idaṃ  vatvāna sabbaññū, lokajeṭṭho narāsabho;

Mameva anusāsitvā, vehāsaṃ nabhamuggami.

28.

‘‘Aciraṃ gatamattamhi, sabbaññumhi narāsabhe;

Maraṇaṃ samanuppatto, tusitaṃ upapajjahaṃ.

29.

‘‘Tadāhaṃ viraje khette, anantaphaladāyake;

Saṅghe cittaṃ pasādetvā, kappaṃ saggamhi modahaṃ.

30.

‘‘Catunnavutito kappe, pasādamalabhiṃ tadā;

Duggatiṃ nābhijānāmi, pasādassa idaṃ phalaṃ.

31.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā sampasādako thero imā gāthāyo abhāsitthāti.

Sampasādakattherassāpadānaṃ chaṭṭhaṃ.

7. Ārāmadāyakattheraapadānaṃ

32.

‘‘Siddhatthassa  bhagavato, ārāmo ropito mayā;

Sandacchāyesu <code>sītachāyesu (syā.), santacchāyesu (ka.)</code> rukkhesu, upāsantesu pakkhisu.

33.

‘‘Addasaṃ virajaṃ buddhaṃ, āhutīnaṃ paṭiggahaṃ;

Ārāmaṃ abhināmesiṃ, lokajeṭṭhaṃ narāsabhaṃ.

34.

‘‘Haṭṭho haṭṭhena cittena, phalaṃ pupphamadāsahaṃ;

Tato jātappasādova, taṃ vanaṃ pariṇāmayiṃ.

35.

‘‘Buddhassa yamidaṃ dāsiṃ, vippasannena cetasā;

Bhave nibbattamānamhi, nibbattati phalaṃ mama.

36.

‘‘Catunnavutito kappe, yaṃ ārāmamadaṃ tadā;

Duggatiṃ nābhijānāmi, ārāmassa idaṃ phalaṃ.

37.

‘‘Sattatiṃse ito kappe, sattāsuṃ mudusītalā;

Sattaratanasampannā, cakkavattī mahabbalā.

38.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā ārāmadāyako thero imā gāthāyo abhāsitthāti.

Ārāmadāyakattherassāpadānaṃ sattamaṃ.

8. Anulepadāyakattheraapadānaṃ

39.

‘‘Atthadassissa munino, addasaṃ sāvakaṃ ahaṃ;

Navakammaṃ karontassa, sīmāya upagacchahaṃ.

40.

‘‘Niṭṭhite navakamme ca, anulepamadāsahaṃ;

Pasannacitto sumano, puññakkhette anuttare.

41.

‘‘Aṭṭhārase  kappasate, yaṃ kammamakariṃ tadā;

Duggatiṃ nābhijānāmi, anulepassidaṃ phalaṃ.

42.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā anulepadāyako thero imā gāthāyo abhāsitthāti.

Anulepadāyakattherassāpadānaṃ aṭṭhamaṃ.

9. Buddhasaññakattheraapadānaṃ

43.

‘‘Udentaṃ  sataraṃsiṃva, pītaraṃsiṃva bhāṇumaṃ;

Vanantaragataṃ santaṃ, lokajeṭṭhaṃ narāsabhaṃ.

44.

‘‘Addasaṃ supinantena, siddhatthaṃ lokanāyakaṃ;

Tattha cittaṃ pasādetvā, sugatiṃ upapajjahaṃ.

45.

‘‘Catunnavutito kappe, yaṃ saññamalabhiṃ tadā;

Duggatiṃ nābhijānāmi, buddhasaññāyidaṃ phalaṃ.

46.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā buddhasaññako thero imā gāthāyo abhāsitthāti.

Buddhasaññakattherassāpadānaṃ navamaṃ.

10. Pabbhāradāyakattheraapadānaṃ

47.

‘‘Piyadassino bhagavato, pabbhāro sodhito mayā;

Ghaṭakañca upaṭṭhāsiṃ, paribhogāya tādino.

48.

‘‘Taṃ me buddho viyākāsi, piyadassī mahāmuni;

Sahassakaṇḍo satabheṇḍu <code>satageṇḍu (syā. ka.)</code>, dhajālu haritāmayo.

49.

‘‘Nibbattissati  so yūpo, ratanañca anappakaṃ;

Pabbhāradānaṃ datvāna, kappaṃ saggamhi modahaṃ.

50.

‘‘Ito bāttiṃsakappamhi, susuddho nāma khattiyo;

Sattaratanasampanno, cakkavattī mahabbalo.

51.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā pabbhāradāyako thero imā gāthāyo abhāsitthāti.

Pabbhāradāyakattherassāpadānaṃ dasamaṃ.

Padumakesaravaggo ekatiṃsatimo.

Tassuddānaṃ -

Kesaraṃ gandhamannañca, dhammasaññī phalena ca;

Pasādārāmadāyī ca, lepako buddhasaññako;

Pabbhārado ca gāthāyo, ekapaññāsa kittitā.

