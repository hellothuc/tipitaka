24. Udakāsanavaggo

1. Udakāsanadāyakattheraapadānaṃ

1.

‘‘Ārāmadvārā  nikkhamma, phalakaṃ santhariṃ ahaṃ;

Udakañca upaṭṭhāsiṃ, uttamatthassa pattiyā.

2.

‘‘Ekattiṃse ito kappe, yaṃ kammamakariṃ tadā;

Duggatiṃ nābhijānāmi, āsane codake phalaṃ.

3.

‘‘Ito pannarase kappe, abhisāmasamavhayo;

Sattaratanasampanno, cakkavattī mahabbalo.

4.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā udakāsanadāyako thero imā gāthāyo abhāsitthāti.

Udakāsanadāyakattherassāpadānaṃ paṭhamaṃ.

2. Bhājanapālakattheraapadānaṃ

5.

‘‘Nagare  bandhumatiyā, kumbhakāro ahaṃ tadā;

Bhājanaṃ anupālesiṃ, bhikkhusaṅghassa tāvade.

6.

‘‘Ekanavutito kappe, bhājanaṃ anupālayiṃ;

Duggatiṃ nābhijānāmi, bhājanassa idaṃ phalaṃ.

7.

‘‘Tepaññāse ito kappe, anantajālināmako;

Sattaratanasampanno, cakkavattī mahabbalo.

8.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā bhājanapālako <code>bhājanadāyako (sī. syā.)</code> thero imā gāthāyo abhāsitthāti.

Bhājanapālakattherassāpadānaṃ dutiyaṃ.

3. Sālapupphiyattheraapadānaṃ

9.

‘‘Aruṇavatiyā  nagare, ahosiṃ pūpiko tadā;

Mama dvārena gacchantaṃ, sikhinaṃ addasaṃ jinaṃ.

10.

‘‘Buddhassa pattaṃ paggayha, sālapupphaṃ adāsahaṃ;

Sammaggatassa buddhassa, vippasannena cetasā.

11.

‘‘Ekattiṃse  ito kappe, yaṃ pupphamabhidāsahaṃ <code>yaṃ khajjakamadāsahaṃ (sī.), yaṃ khajjamabhidāsahaṃ (ka.) sālapupphanāmakaṃ khajjakaṃ vā bhaveyya</code>;

Duggatiṃ nābhijānāmi, sālapupphassidaṃ phalaṃ.

12.

‘‘Ito cuddasakappamhi, ahosiṃ amitañjalo;

Sattaratanasampanno, cakkavattī mahabbalo.

13.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sālapupphiyo thero imā gāthāyo abhāsitthāti.

Sālapupphiyattherassāpadānaṃ tatiyaṃ.

4. Kilañjadāyakattheraapadānaṃ

14.

‘‘Tivarāyaṃ pure ramme, naḷakāro ahaṃ tadā;

Siddhatthe lokapajjote, pasannā janatā tahiṃ.

15.

‘‘Pūjatthaṃ lokanāthassa, kilañjaṃ pariyesati;

Buddhapūjaṃ karontānaṃ, kilañjaṃ adadiṃ ahaṃ.

16.

‘‘Catunnavutito kappe, yaṃ kammamakariṃ tadā;

Duggatiṃ nābhijānāmi, kilañjassa idaṃ phalaṃ.

17.

‘‘Sattasattatikappamhi, rājā āsiṃ jaladdharo <code>jutindharo (sī.)</code>;

Sattaratanasampanno, cakkavattī mahabbalo.

18.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā kilañjadāyako thero imā gāthāyo abhāsitthāti.

Kilañjadāyakattherassāpadānaṃ catutthaṃ.

5. Vedikārakattheraapadānaṃ

19.

‘‘Vipassino  bhagavato, bodhiyā pādaputtame;

Pasannacitto sumano, kāresiṃ vedikaṃ ahaṃ.

20.

‘‘Ekanavutito kappe, kāresiṃ vedikaṃ ahaṃ;

Duggatiṃ nābhijānāmi, vedikāya idaṃ phalaṃ.

21.

‘‘Ito  ekādase kappe, ahosiṃ sūriyassamo;

Sattarattanasampanno, cakkavattī mahabbalo.

22.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā vedikārako thero imā gāthāyo abhāsitthāti.

Vedikārakattherassāpadānaṃ pañcamaṃ.

6. Vaṇṇakārattheraapadānaṃ

23.

‘‘Nagare  aruṇavatiyā, vaṇṇakāro ahaṃ tadā;

Cetiye dussabhaṇḍāni, nānāvaṇṇaṃ rajesahaṃ <code>rajiṃ ahaṃ (ka.), rajemahaṃ (syā.)</code>.

24.

‘‘Ekattiṃse ito kappe, yaṃ vaṇṇaṃ rajayiṃ tadā;

Duggatiṃ nābhijānāmi, vaṇṇadānassidaṃ phalaṃ.

25.

‘‘Ito tevīsatikappe, vaṇṇasama <code>candupama (sī.), candasama (syā.)</code> sanāmako;

Sattaratanasampanno, cakkavattī mahabbalo.

26.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā vaṇṇakāro thero imā gāthāyo abhāsitthāti.

Vaṇṇakārattherassāpadānaṃ chaṭṭhaṃ.

7. Piyālapupphiyattheraapadānaṃ

27.

‘‘Migaluddo  pure āsiṃ, araññe kānane ahaṃ;

Piyālaṃ pupphitaṃ disvā, gatamagge khipiṃ ahaṃ.

28.

‘‘Ekanavutito  kappe, yaṃ pupphamabhipūjayiṃ;

Duggatiṃ nābhijānāmi, buddhapūjāyidaṃ phalaṃ.

29.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā piyālapupphiyo thero imā gāthāyo abhāsitthāti.

Piyālapupphiyattherassāpadānaṃ sattamaṃ.

8. Ambayāgadāyakattheraapadānaṃ

30.

‘‘Sake  sippe apatthaddho, agamaṃ kānanaṃ ahaṃ;

Sambuddhaṃ yantaṃ disvāna, ambayāgaṃ adāsahaṃ.

31.

‘‘Ekanavutito kappe, yaṃ dānamadadiṃ tadā;

Duggatiṃ nābhijānāmi, ambayāgassidaṃ phalaṃ.

32.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ambayāgadāyako thero imā gāthāyo abhāsitthāti.

Ambayāgadāyakattherassāpadānaṃ aṭṭhamaṃ.

9. Jagatikārakattheraapadānaṃ

33.

‘‘Nibbute  lokanāthamhi, atthadassi naruttame;

Jagatī kāritā mayhaṃ, buddhassa thūpamuttame.

34.

‘‘Aṭṭhārase kappasate, yaṃ kammamakariṃ tadā;

Duggatiṃ nābhijānāmi, jagatiyā idaṃ phalaṃ.

35.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā jagatikārako thero imā gāthāyo abhāsitthāti.

Jagatikārakattherassāpadānaṃ navamaṃ.

10. Vāsidāyakattheraapadānaṃ

36.

‘‘Kammārohaṃ  pure āsiṃ, tivarāyaṃ puruttame;

Ekā vāsi mayā dinnā, sayambhuṃ aparājitaṃ <code>sayambhumhiparājite (?)</code>.

37.

‘‘Catunnavutito kappe, yaṃ vāsimadadiṃ tadā;

Duggatiṃ nābhijānāmi, vāsidānassidaṃ phalaṃ.

38.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā vāsidāyako thero imā gāthāyo abhāsitthāti.

Vāsidāyakattherassāpadānaṃ dasamaṃ.

Udakāsanavaggo catuvīsatimo.

Tassuddānaṃ  -

Udakāsanabhājanaṃ, sālapupphī kilañjako;

Vedikā vaṇṇakāro ca, piyālaambayāgado;

Jagatī vāsidātā ca, gāthā tiṃsa ca aṭṭha ca.

