2. Dukanipāto

1. Paṭhamavaggo

1. Uttarattheragāthā

121.

‘‘Natthi  koci bhavo nicco, saṅkhārā vāpi sassatā;

Uppajjanti ca te khandhā, cavanti aparāparaṃ.

122.

‘‘Etamādīnaṃ ñatvā, bhavenamhi anatthiko;

Nissaṭo sabbakāmehi, patto me āsavakkhayo’’ti.

Itthaṃ sudaṃ āyasmā uttaro thero gāthāyo abhāsitthāti.

2. Piṇḍolabhāradvājattheragāthā

123.

‘‘Nayidaṃ  anayena jīvitaṃ, nāhāro hadayassa santiko;

Āhāraṭṭhitiko samussayo, iti disvāna carāmi esanaṃ.

124.

‘‘Paṅkoti hi naṃ pavedayuṃ, yāyaṃ vandanapūjanā kulesu;

Sukhumaṃ sallaṃ durubbahaṃ, sakkāro kāpurisena dujjaho’’ti.

Itthaṃ sudaṃ āyasmā piṇḍolabhāradvājo thero gāthāyo abhāsitthāti.

3. Valliyattheragāthā

125.

‘‘Makkaṭo pañcadvārāyaṃ, kuṭikāyaṃ pasakkiya;

Dvārena anupariyeti, ghaṭṭayanto muhuṃ muhuṃ.

126.

‘‘Tiṭṭha makkaṭa mā dhāvi, na hi te taṃ yathā pure;

Niggahītosi paññāya, neva dūraṃ gamissatī’’ti.

... Valliyo thero....

4. Gaṅgātīriyattheragāthā

127.

‘‘Tiṇṇaṃ  me tālapattānaṃ, gaṅgātīre kuṭī katā;

Chavasittova me patto, paṃsukūlañca cīvaraṃ.

128.

‘‘Dvinnaṃ antaravassānaṃ, ekā vācā me bhāsitā;

Tatiye antaravassamhi, tamokhandho <code>tamokkhandho (sī. syā.)</code> padālito’’ti.

... Gaṅgātīriyo thero....

5. Ajinattheragāthā

129.

‘‘Api ce hoti tevijjo, maccuhāyī anāsavo;

Appaññātoti naṃ bālā, avajānanti ajānatā.

130.

‘‘Yo  ca kho annapānassa, lābhī hotīdha puggalo;

Pāpadhammopi ce hoti, so nesaṃ hoti sakkato’’ti.

... Ajino thero....

6. Meḷajinattheragāthā

131.

‘‘Yadāhaṃ  dhammamassosiṃ, bhāsamānassa satthuno;

Na kaṅkhamabhijānāmi, sabbaññūaparājite.

132.

‘‘Satthavāhe mahāvīre, sārathīnaṃ varuttame;

Magge paṭipadāyaṃ vā, kaṅkhā mayhaṃ na vijjatī’’ti.

... Meḷajino thero....

7. Rādhattheragāthā

133.

<code>dha. pa. 13 dhammapade</code> ‘‘Yathā agāraṃ ducchannaṃ, vuṭṭhī samativijjhati;

Evaṃ abhāvitaṃ cittaṃ, rāgo samativijjhati.

134.

<code>dha. pa. 14 dhammapade</code> ‘‘Yathā agāraṃ succhannaṃ, vuḍḍhī na samativijjhati;

Evaṃ subhāvitaṃ cittaṃ, rāgo na samativijjhatī’’ti.

... Rādho thero....

8. Surādhattheragāthā

135.

‘‘Khīṇā  hi mayhaṃ jāti, vusitaṃ jinasāsanaṃ;

Pahīno jālasaṅkhāto, bhavanetti samūhatā.

136.

‘‘Yassatthāya pabbajito, agārasmānagāriyaṃ;

So me attho anuppatto, sabbasaṃyojanakkhayo’’ti.

... Surādho thero....

9. Gotamattheragāthā

137.

‘‘Sukhaṃ supanti munayo, ye itthīsu na bajjhare;

Sadā ve rakkhitabbāsu, yāsu saccaṃ sudullabhaṃ.

138.

‘‘Vadhaṃ carimha te kāma, anaṇā dāni te mayaṃ;

Gacchāma dāni nibbānaṃ, yattha gantvā na socatī’’ti.

... Gotamo thero....

10. Vasabhattheragāthā

139.

‘‘Pubbe  hanati attānaṃ, pacchā hanati so pare;

Suhataṃ hanti attānaṃ, vītaṃseneva pakkhimā.

140.

‘‘Na brāhmaṇo bahivaṇṇo, anto vaṇṇo hi brāhmaṇo;

Yasmiṃ pāpāni kammāni, sa ve kaṇho sujampatī’’ti.

... Vasabho thero....

Vaggo paṭhamo niṭṭhito.

Tassuddānaṃ -

Uttaro ceva piṇḍolo, valliyo tīriyo isi;

Ajino ca meḷajino, rādho surādho gotamo;

Vasabhena ime honti, dasa therā mahiddhikāti.

2. Dutiyavaggo

1. Mahācundattheragāthā

141.

‘‘Sussūsā  sutavaddhanī, sutaṃ paññāya vaddhanaṃ;

Paññāya atthaṃ jānāti, ñāto attho sukhāvaho.

142.

‘‘Sevetha pantāni senāsanāni, careyya saṃyojanavippamokkhaṃ;

Sace ratiṃ nādhigaccheyya tattha, saṅghe vase rakkhitatto satimā’’ti.

... Mahācundo thero....

2. Jotidāsattheragāthā

143.

‘‘Ye kho te veṭhamissena <code>veghamissena (sī. syā.), ve gamissena, vekhamissena (ka.)</code>, nānattena ca kammunā;

Manusse uparundhanti, pharusūpakkamā janā;

Tepi  tattheva kīranti, na hi kammaṃ panassati.

144.

‘‘Yaṃ karoti naro kammaṃ, kalyāṇaṃ yadi pāpakaṃ;

Tassa tasseva dāyādo, yaṃ yaṃ kammaṃ pakubbatī’’ti.

... Jotidāso thero....

3. Heraññakānittheragāthā

145.

‘‘Accayanti ahorattā, jīvitaṃ uparujjhati;

Āyu khīyati maccānaṃ, kunnadīnaṃva odakaṃ.

146.

‘‘Atha pāpāni kammāni, karaṃ bālo na bujjhati;

Pacchāssa kaṭukaṃ hoti, vipāko hissa pāpako’’ti.

... Heraññakānitthero....

4. Somamittattheragāthā

147.

‘‘Parittaṃ dārumāruyha, yathā sīde mahaṇṇave;

Evaṃ kusītamāgamma, sādhujīvīpi sīdati;

Tasmā taṃ parivajjeyya, kusītaṃ hīnavīriyaṃ.

148.

‘‘Pavivittehi  ariyehi, pahitattehi jhāyibhi;

Niccaṃ āraddhavīriyehi, paṇḍitehi sahāvase’’ti.

... Somamitto thero....

5. Sabbamittattheragāthā

149.

‘‘Jano janamhi sambaddho <code>sambaddho (syā. ka.)</code>, janamevassito jano;

Jano janena heṭhīyati, heṭheti ca <code>bodhiyati, bādheti ca (ka.)</code> jano janaṃ.

150.

‘‘Ko  hi tassa janenattho, janena janitena vā;

Janaṃ ohāya gacchaṃ taṃ, heṭhayitvā <code>bādhayitvā (ka.)</code> bahuṃ jana’’nti.

... Sabbamitto thero....

6. Mahākāḷattheragāthā

151.

‘‘Kāḷī  itthī brahatī dhaṅkarūpā, satthiñca bhetvā aparañca satthiṃ;

Bāhañca bhetvā aparañca bāhaṃ, sīsañca bhetvā dadhithālakaṃva;

Esā nisinnā abhisandahitvā.

152.

‘‘Yo ve avidvā upadhiṃ karoti, punappunaṃ dukkhamupeti mando;

Tasmā pajānaṃ upadhiṃ na kayirā, māhaṃ puna bhinnasiro sayissa’’nti <code>passissanti (ka.)</code>.

... Mahākāḷo thero....

7. Tissattheragāthā

153.

‘‘Bahū sapatte labhati, muṇḍo saṅghāṭipāruto;

Lābhī annassa pānassa, vatthassa sayanassa ca.

154.

‘‘Etamādīnavaṃ ñatvā, sakkāresu mahabbhayaṃ;

Appalābho anavassuto, sato bhikkhu paribbaje’’ti.

... Tisso thero....

8. Kimilattheragāthā

155.

‘‘Pācīnavaṃsadāyamhi , sakyaputtā sahāyakā;

Pahāyānappake bhoge, uñchāpattāgate ratā.

156.

‘‘Āraddhavīriyā  pahitattā, niccaṃ daḷhaparakkamā;

Ramanti dhammaratiyā, hitvāna lokiyaṃ rati’’nti.

... Kimilo <code>kimbilo (sī. syā. pī.)</code> thero....

9. Nandattheragāthā

157.

‘‘Ayoniso  manasikārā, maṇḍanaṃ anuyuñjisaṃ;

Uddhato capalo cāsiṃ, kāmarāgena aṭṭito.

158.

‘‘Upāyakusalenāhaṃ, buddhenādiccabandhunā;

Yoniso paṭipajjitvā, bhave cittaṃ udabbahi’’nti.

... Nando thero....

10. Sirimattheragāthā

159.

‘‘Pare ca naṃ pasaṃsanti, attā ce asamāhito;

Moghaṃ pare pasaṃsanti, attā hi asamāhito.

160.

‘‘Pare ca naṃ garahanti, attā ce susamāhito;

Moghaṃ pare garahanti, attā hi susamāhito’’ti.

... Sirimā thero....

Vaggo dutiyo niṭṭhito.

Tassuddānaṃ -

Cundo  ca jotidāso ca, thero heraññakāni ca;

Somamitto sabbamitto, kālo tisso ca kimilo <code>kimbilo (sī. syā. pī.), chandalakkhaṇānulomaṃ</code>;

Nando ca sirimā ceva, dasa therā mahiddhikāti.

3. Tatiyavaggo

1. Uttarattheragāthā

161.

‘‘Khandhā  mayā pariññātā, taṇhā me susamūhatā;

Bhāvitā mama bojjhaṅgā, patto me āsavakkhayo.

162.

‘‘Sohaṃ  khandhe pariññāya, abbahitvāna <code>abbuhitvāna (ka.)</code> jāliniṃ;

Bhāvayitvāna bojjhaṅge, nibbāyissaṃ anāsavo’’ti.

... Uttaro thero....

2. Bhaddajittheragāthā

163.

‘‘Panādo nāma so rājā, yassa yūpo suvaṇṇayo;

Tiriyaṃ soḷasubbedho <code>soḷasapabbedho (sī. aṭṭha.), soḷasabbāṇo (?)</code>, ubbhamāhu <code>uddhamāhu (sī.), uccamāhu (syā.)</code> sahassadhā.

164.

‘‘Sahassakaṇḍo satageṇḍu, dhajālu haritāmayo;

Anaccuṃ tattha gandhabbā, chasahassāni sattadhā’’ti.

... Bhaddajitthero....

3. Sobhitattheragāthā

165.

‘‘Satimā paññavā bhikkhu, āraddhabalavīriyo;

Pañca kappasatānāhaṃ, ekarattiṃ anussariṃ.

166.

‘‘Cattāro satipaṭṭhāne, satta aṭṭha ca bhāvayaṃ;

Pañca kappasatānāhaṃ, ekarattiṃ anussari’’nti.

... Sobhito thero....

4. Valliyattheragāthā

167.

‘‘Yaṃ kiccaṃ daḷhavīriyena, yaṃ kiccaṃ boddhumicchatā;

Karissaṃ nāvarajjhissaṃ <code>nāvarujjhissaṃ (ka. sī. ka.)</code>, passa vīriyaṃ parakkama.

168.

‘‘Tvañca me maggamakkhāhi, añjasaṃ amatogadhaṃ;

Ahaṃ monena monissaṃ, gaṅgāsotova sāgara’’nti.

... Valliyo thero....

5. Vītasokattheragāthā

169.

‘‘Kese  me olikhissanti, kappako upasaṅkami;

Tato  ādāsamādāya, sarīraṃ paccavekkhisaṃ.

170.

‘‘Tuccho  kāyo adissittha, andhakāro tamo byagā;

Sabbe coḷā samucchinnā, natthi dāni punabbhavo’’ti.

... Vītasoko thero....

6. Puṇṇamāsattheragāthā

171.

‘‘Pañca nīvaraṇe hitvā, yogakkhemassa pattiyā;

Dhammādāsaṃ gahetvāna, ñāṇadassanamattano.

172.

‘‘Paccavekkhiṃ imaṃ kāyaṃ, sabbaṃ santarabāhiraṃ;

Ajjhattañca bahiddhā ca, tuccho kāyo adissathā’’ti.

... Puṇṇamāso thero....

7. Nandakattheragāthā

173.

‘‘Yathāpi bhaddo ājañño, khalitvā patitiṭṭhati;

Bhiyyo laddāna saṃvegaṃ, adīno vahate dhuraṃ.

174.

‘‘Evaṃ dassanasampannaṃ, sammāsambuddhasāvakaṃ;

Ājānīyaṃ maṃ dhāretha, puttaṃ buddhassa orasa’’nti.

... Nandako thero....

8. Bharatattheragāthā

175.

‘‘Ehi nandaka gacchāma, upajjhāyassa santikaṃ;

Sīhanādaṃ nadissāma, buddhaseṭṭhassa sammukhā.

176.

‘‘Yāya no anukampāya, amhe pabbājayī muni;

So no attho anuppatto, sabbasaṃyojanakkhayo’’ti.

... Bharato thero....

9. Bhāradvājattheragāthā

177.

‘‘Nadanti  evaṃ sappaññā, sīhāva girigabbhare;

Vīrā vijitasaṅgāmā, jetvā māraṃ savāhaniṃ <code>savāhanaṃ (bahūsu)</code>.

178.

‘‘Satthā ca pariciṇṇo me, dhammo saṅgho ca pūjito;

Ahañca vitto sumano, puttaṃ disvā anāsava’’nti.

... Bhāradvājo thero....

10. Kaṇhadinnattheragāthā

179.

‘‘Upāsitā sappurisā, sutā dhammā abhiṇhaso;

Sutvāna paṭipajjissaṃ, añjasaṃ amatogadhaṃ.

180.

‘‘Bhavarāgahatassa me sato, bhavarāgo puna me na vijjati;

Na cāhu na ca me bhavissati, na ca me etarahi vijjatī’’ti.

... Kaṇhadinno thero....

Vaggo tatiyo niṭṭhito.

Tassuddānaṃ -

Uttaro bhaddajitthero, sobhito valliyo isi;

Vītasoko ca yo thero, puṇṇamāso ca nandako;

Bharato bhāradvājo ca, kaṇhadinno mahāmunīti.

4. Catutthavaggo

1. Migasirattheragāthā

181.

‘‘Yato  ahaṃ pabbajito, sammāsambuddhasāsane;

Vimuccamāno uggacchiṃ, kāmadhātuṃ upaccagaṃ.

182.

‘‘Brahmuno  pekkhamānassa, tato cittaṃ vimucci me;

Akuppā me vimuttīti, sabbasaṃyojanakkhayā’’ti.

... Migasiro thero....

2. Sivakattheragāthā

183.

‘‘Aniccāni  gahakāni, tattha tattha punappunaṃ;

Gahakāraṃ <code>gahakārakaṃ (sī. pī.)</code> gavesanto, dukkhā jāti punappunaṃ.

184.

‘‘Gahakāraka diṭṭhosi, puna gehaṃ na kāhasi;

Sabbā te phāsukā bhaggā, thūṇikā <code>thūṇirā (pī. ka.), dhuṇirā (syā.)</code> ca vidālitā <code>padālitā (sī. syā.)</code>;

Vimariyādikataṃ cittaṃ, idheva vidhamissatī’’ti.

... Sivako <code>sīvako (sī.)</code> thero....

3. Upavāṇattheragāthā

185.

‘‘Arahaṃ sugato loke, vātehābādhito <code>... bādhito (ka.)</code> muni;

Sace uṇhodakaṃ atthi, munino dehi brāhmaṇa.

186.

‘‘Pūjito pūjaneyyānaṃ <code>pūjanīyānaṃ (sī.)</code>, sakkareyyāna sakkato;

Apacitopaceyyānaṃ <code>apacanīyānaṃ (sī.), apacineyyānaṃ (syā.)</code>, tassa icchāmi hātave’’ti.

... Upavāṇo thero....

4. Isidinnattheragāthā

187.

‘‘Diṭṭhā mayā dhammadharā upāsakā, kāmā aniccā iti bhāsamānā;

Sārattarattā maṇikuṇḍalesu, puttesu dāresu ca te apekkhā.

188.

‘‘Addhā na jānanti yatodha dhammaṃ, kāmā  aniccā iti cāpi āhu;

Rāgañca tesaṃ na balatthi chettuṃ, tasmā sitā puttadāraṃ dhanañcā’’ti.

... Isidinno thero....

5. Sambulakaccānattheragāthā

189.

‘‘Devo  ca vassati devo ca gaḷagaḷāyati,

Ekako cāhaṃ bherave bile viharāmi;

Tassa mayhaṃ ekakassa bherave bile viharato,

Natthi bhayaṃ vā chambhitattaṃ vā lomahaṃso vā.

190.

‘‘Dhammatā  mamasā yassa me, ekakassa bherave bile;

Viharato natthi bhayaṃ vā, chambhitattaṃ vā lomahaṃso vā’’ti.

... Sambulakaccāno <code>sambahulakaccāno (ka.)</code> thero....

6. Nitakattheragāthā

191.

<code>udā. 34 udānepi</code> ‘‘Kassa  selūpamaṃ cittaṃ, ṭhitaṃ nānupakampati;

Virattaṃ rajanīyesu, kuppanīye na kuppati;

Yassevaṃ bhāvitaṃ cittaṃ, kuto taṃ dukkhamessati.

192.

‘‘Mama selūpamaṃ cittaṃ, ṭhitaṃ nānupakampati;

Virattaṃ rajanīyesu, kuppanīye na kuppati;

Mamevaṃ bhāvitaṃ cittaṃ, kuto maṃ dukkhamessatī’’ti.

... Nitako <code>khitako (sī. syā.)</code> thero....

7. Soṇapoṭiriyattheragāthā

193.

‘‘Na tāva supituṃ hoti, ratti nakkhattamālinī;

Paṭijaggitumevesā, ratti hoti vijānatā.

194.

‘‘Hatthikkhandhāvapatitaṃ , kuñjaro ce anukkame;

Saṅgāme me mataṃ seyyo, yañce jīve parājito’’ti.

... Soṇo poṭiriyo <code>selissariyo (sī.), poṭṭiriyaputto (syā.)</code> thero ....

8. Nisabhattheragāthā

195.

‘‘Pañca  kāmaguṇe hitvā, piyarūpe manorame;

Saddhāya gharā nikkhamma, dukkhassantakaro bhave.

196.

‘‘Nābhinandāmi maraṇaṃ, nābhinandāmi jīvitaṃ;

Kālañca paṭikaṅkhāmi, sampajāno patissato’’ti.

... Nisabho thero....

9. Usabhattheragāthā

197.

‘‘Ambapallavasaṅkāsaṃ, aṃse katvāna cīvaraṃ;

Nisinno hatthigīvāyaṃ, gāmaṃ piṇḍāya pāvisiṃ.

198.

‘‘Hatthikkhandhato  oruyha, saṃvegaṃ alabhiṃ tadā;

Sohaṃ ditto tadā santo, patto me āsavakkhayo’’ti.

... Usabho thero....

10. Kappaṭakurattheragāthā

199.

‘‘Ayamiti kappaṭo kappaṭakuro, acchāya atibharitāya <code>atibhariyāya (sī. ka.), accaṃ bharāya (syā.)</code>;

Amataghaṭikāyaṃ dhammakaṭamatto <code>dhammakaṭapatto (syā. ka. aṭṭha.), dhammakaṭamaggo (sī. aṭṭha.)</code>, katapadaṃ jhānāni ocetuṃ.

200.

‘‘Mā  kho tvaṃ kappaṭa pacālesi, mā tvaṃ upakaṇṇamhi tāḷessaṃ;

Na  hi <code>na vā (ka.)</code> tvaṃ kappaṭa mattamaññāsi, saṅghamajjhamhi pacalāyamānoti.

... Kappaṭakuro thero....

Vaggo catuttho niṭṭhito.

Tassuddānaṃ -

Migasiro  sivako ca, upavāno ca paṇḍito;

Isidinno ca kaccāno, nitako ca mahāvasī;

Poṭiriyaputto nisabho, usabho kappaṭakuroti.

5. Pañcamavaggo

1. Kumārakassapattheragāthā

201.

‘‘Aho buddhā aho dhammā, aho no satthu sampadā;

Yattha etādisaṃ dhammaṃ, sāvako sacchikāhi’’ti.

202.

‘‘Asaṅkheyyesu kappesu, sakkāyādhigatā ahū;

Tesamayaṃ pacchimako, carimoyaṃ samussayo;

Jātimaraṇasaṃsāro, natthi dāni punabbhavo’’ti.

... Kumārakassapo thero....

2. Dhammapālattheragāthā

203.

‘‘Yo  have daharo bhikkhu, yuñjati buddhasāsane;

Jāgaro sa hi suttesu <code>patisuttesu (sī. ka.)</code>, amoghaṃ tassa jīvitaṃ.

204.

‘‘Tasmā  saddhañca sīlañca, pasādaṃ dhammadassanaṃ;

Anuyuñjetha medhāvī, saraṃ buddhāna sāsana’’nti.

... Dhammapālo thero....

3. Brahmālittheragāthā

205.

‘‘Kassindriyāni samathaṅgatāni, assā yathā sārathinā sudantā;

Pahīnamānassa anāsavassa, devāpi kassa <code>tassa (bahūsu)</code> pihayanti tādino’’ti.

206.

<code>dha. pa. 94 dhammapadepi</code> ‘‘Mayhindriyāni  samathaṅgatāni, assā yathā sārathinā sudantā;

Pahīnamānassa anāsavassa, devāpi mayhaṃ pihayanti tādino’’ti.

... Brahmāli thero....

4. Mogharājattheragāthā

207.

‘‘Chavipāpaka  cittabhaddaka, mogharāja satataṃ samāhito;

Hemantikasītakālarattiyo <code>hemantikakālarattiyo (ka.)</code>, bhikkhu tvaṃsi kathaṃ karissasi’’.

208.

‘‘Sampannasassā magadhā, kevalā iti me sutaṃ;

Palālacchannako seyyaṃ, yathaññe sukhajīvino’’ti.

... Mogharājā thero....

5. Visākhapañcālaputtattheragāthā

209.

‘‘Na ukkhipe no ca parikkhipe pare, okkhipe pāragataṃ na eraye;

Na  cattavaṇṇaṃ parisāsu byāhare, anuddhato sammitabhāṇi subbato.

210.

‘‘Susukhumanipuṇatthadassinā, matikusalena nivātavuttinā;

Saṃsevitavuddhasīlinā, nibbānaṃ na hi tena dullabha’’nti.

... Visākho pañcālaputto thero ....

6. Cūḷakattheragāthā

211.

‘‘Nadanti  morā susikhā supekhuṇā, sunīlagīvā sumukhā sugajjino;

Susaddalā cāpi mahāmahī ayaṃ, subyāpitambu suvalāhakaṃ nabhaṃ.

212.

‘‘Sukallarūpo  sumanassa jhāyataṃ <code>jhāyitaṃ (syā. ka.)</code>, sunikkamo sādhu subuddhasāsane;

Susukkasukkaṃ nipuṇaṃ sududdasaṃ, phusāhi taṃ uttamamaccutaṃ pada’’nti.

... Cūḷako <code>cūlako (sī. aṭṭha.)</code> thero....

7. Anūpamattheragāthā

213.

‘‘Nandamānāgataṃ cittaṃ, sūlamāropamānakaṃ;

Tena teneva vajasi, yena sūlaṃ kaliṅgaraṃ.

214.

‘‘Tāhaṃ cittakaliṃ brūmi, taṃ brūmi cittadubbhakaṃ;

Satthā te dullabho laddho, mānatthe maṃ niyojayī’’ti.

... Anūpamo thero....

8. Vajjitattheragāthā

215.

‘‘Saṃsaraṃ  dīghamaddhānaṃ, gatīsu parivattisaṃ;

Apassaṃ ariyasaccāni, andhabhūto <code>andhībhūto (ka.)</code> puthujjano.

216.

‘‘Tassa  me appamattassa, saṃsārā vinaḷīkatā;

Sabbā gatī samucchinnā, natthi dāni punabbhavo’’ti.

... Vajjito thero....

9. Sandhitattheragāthā

217.

‘‘Assatthe haritobhāse, saṃvirūḷhamhi pādape;

Ekaṃ buddhagataṃ saññaṃ, alabhitthaṃ <code>alabhiṃ haṃ (ka.)</code> patissato.

218.

‘‘Ekatiṃse ito kappe, yaṃ saññamalabhiṃ tadā;

Tassā saññāya vāhasā, patto me āsavakkhayo’’ti.

... Sandhito thero....

Vaggo pañcamo niṭṭhito.

Tassuddānaṃ  -

Kumārakassapo  thero, dhammapālo ca brahmāli;

Mogharājā visākho ca, cūḷako ca anūpamo;

Vajjito sandhito thero, kilesarajavāhanoti.

Dukanipāto niṭṭhito.

Tatruddānaṃ -

Gāthādukanipātamhi, navuti ceva aṭṭha ca;

Therā ekūnapaññāsaṃ, bhāsitā nayakovidāti.

