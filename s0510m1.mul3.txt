4. Kuṇḍadhānavaggo

1. Kuṇḍadhānattheraapadānaṃ

1.

‘‘Sattāhaṃ  paṭisallīnaṃ, sayambhuṃ aggapuggalaṃ;

Pasannacitto sumano, buddhaseṭṭhaṃ upaṭṭhahiṃ.

2.

‘‘Vuṭṭhitaṃ kālamaññāya, padumuttaraṃ mahāmuniṃ;

Mahantiṃ kadalīkaṇṇiṃ, gahetvā upagacchahaṃ.

3.

‘‘Paṭiggahetvā <code>paṭiggahesi (syā. ka.)</code> bhagavā, sabbaññū <code>taṃ phalaṃ (sī.)</code> lokanāyako;

Mama cittaṃ pasādento, paribhuñji mahāmuni.

4.

‘‘Paribhuñjitvā sambuddho, satthavāho anuttaro;

Sakāsane nisīditvā, imā gāthā abhāsatha.

5.

‘‘‘Ye  ca santi samitāro <code>ye vasanti sametāro (sī.)</code>, yakkhā imamhi pabbate;

Araññe bhūtabhabyāni <code>bhūtagaṇā sabbe (syā.)</code>, suṇantu vacanaṃ mama’.

6.

‘‘Yo so buddhaṃ upaṭṭhāsi, migarājaṃva kesariṃ <code>migarājāva kesarī (sī.)</code>;

Tamahaṃ kittayissāmi, suṇātha mama bhāsato.

7.

‘‘‘Ekādasañcakkhattuṃ, so <code>soyamekādasakkhattuṃ (sī.)</code> devarājā bhavissati;

Catutiṃsatikkhattuñca, cakkavattī bhavissati.

8.

‘‘‘Kappasatasahassamhi, okkākakulasambhavo;

Gotamo nāma gottena, satthā loke bhavissati.

9.

‘‘‘Akkositvāna samaṇe, sīlavante anāsave;

Pāpakammavipākena, nāmadheyyaṃ labhissati <code>bhavissati (ka.)</code>.

10.

‘‘‘Tassa dhammesu dāyādo, oraso dhammanimmito;

Kuṇḍadhānoti nāmena, sāvako so bhavissati’.

11.

‘‘Pavivekamanuyutto, jhāyī jhānarato ahaṃ;

Tosayitvāna satthāraṃ, viharāmi anāsavo.

12.

‘‘Sāvakehi <code>sāvakaggehi (sī.)</code> parivuto, bhikkhusaṅghapurakkhato;

Bhikkhusaṅghe nisīditvā, salākaṃ gāhayī jino.

13.

‘‘Ekaṃsaṃ  cīvaraṃ katvā, vanditvā lokanāyakaṃ;

Vadataṃ varassa purato, paṭhamaṃ aggahesahaṃ.

14.

‘‘Tena kammena bhagavā, dasasahassīkampako;

Bhikkhusaṅghe nisīditvā, aggaṭṭhāne ṭhapesi maṃ.

15.

‘‘Vīriyaṃ me dhuradhorayhaṃ, yogakkhemādhivāhanaṃ;

Dhāremi antimaṃ dehaṃ, sammāsambuddhasāsane.

16.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā kuṇḍadhāno thero imā gāthāyo abhāsitthāti.

Kuṇḍadhānattherassāpadānaṃ paṭhamaṃ.

2. Sāgatattheraapadānaṃ

17.

‘‘Sobhito  nāma nāmena, ahosiṃ brāhmaṇo tadā;

Purakkhato sasissehi, ārāmaṃ agamāsahaṃ.

18.

‘‘Bhagavā tamhi samaye, bhikkhusaṅghapurakkhato;

Ārāmadvārā nikkhamma, aṭṭhāsi purisuttamo.

19.

‘‘Tamaddasāsiṃ sambuddhaṃ, dantaṃ dantapurakkhataṃ;

Sakaṃ cittaṃ pasādetvā, santhaviṃ lokanāyakaṃ.

20.

‘‘Ye keci pādapā sabbe, mahiyā te virūhare;

Buddhimanto  tathā sattā, ruhanti jinasāsane.

21.

‘‘Satthavāhosi sappañño, mahesi bahuke jane;

Vipathā uddharitvāna, pathaṃ ācikkhase tuvaṃ.

22.

‘‘Danto  dantaparikiṇṇo <code>purakkhato (syā.)</code>, jhāyī jhānaratehi ca;

Ātāpī pahitattehi, upasantehi tādibhi.

23.

‘‘Alaṅkato parisāhi, puññañāṇehi sobhati;

Pabhā niddhāvate tuyhaṃ, sūriyodayane yathā.

24.

‘‘Pasannacittaṃ  disvāna, mahesī padumuttaro;

Bhikkhusaṅghe ṭhito satthā, imā gāthā abhāsatha.

25.

‘‘‘Yo so hāsaṃ janetvāna, mamaṃ kittesi brāhmaṇo;

Kappānaṃ satasahassaṃ, devaloke ramissati.

26.

‘‘‘Tusitā hi cavitvāna, sukkamūlena codito;

Gotamassa bhagavato, sāsane pabbajissati.

27.

‘‘‘Tena kammena sukatena, arahattaṃ <code>tuṭṭhahaṭṭhaṃ (syā. ka.)</code> labhissati;

Sāgato nāma nāmena, hessati satthu sāvako’.

28.

‘‘Pabbajitvāna kāyena, pāpakammaṃ vivajjayiṃ;

Vacīduccaritaṃ hitvā, ājīvaṃ parisodhayiṃ.

29.

‘‘Evaṃ  viharamānohaṃ, tejodhātūsu kovido;

Sabbāsave pariññāya, viharāmi anāsavo.

30.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā sāgato thero imā gāthāyo abhāsitthāti.

Sāgatattherassāpadānaṃ dutiyaṃ.

3. Mahākaccānattheraapadānaṃ

31.

‘‘Padumuttaranāthassa, padumaṃ nāma cetiyaṃ;

Silāsanaṃ <code>sīhāsanaṃ (ka.)</code> kārayitvā, suvaṇṇenābhilepayiṃ.

32.

‘‘Ratanāmayachattañca, paggayha vāḷabījaniṃ <code>vāḷabījanī (sī. syā.)</code>;

Buddhassa abhiropesiṃ, lokabandhussa tādino.

33.

‘‘Yāvatā  devatā bhummā <code>bhūmā (ka.)</code>, sabbe sannipatuṃ tadā;

Ratanāmayachattānaṃ, vipākaṃ kathayissati.

34.

‘‘Tañca sabbaṃ suṇissāma, kathayantassa satthuno;

Bhiyyo hāsaṃ janeyyāma, sammāsambuddhasāsane.

35.

‘‘Hemāsane nisīditvā, sayambhū aggapuggalo;

Bhikkhusaṅghaparibyūḷho <code>paribbūḷho (sī.)</code>, imā gāthā abhāsatha.

36.

‘‘‘Yenidaṃ  āsanaṃ dinnaṃ, sovaṇṇaṃ ratanāmayaṃ;

Tamahaṃ kittayissāmi, suṇātha mama bhāsato.

37.

‘‘‘Tiṃsakappāni  devindo, devarajjaṃ karissati;

Samantā yojanasataṃ, ābhāyābhibhavissati.

38.

‘‘‘Manussalokamāgantvā, cakkavattī bhavissati;

Pabhassaroti nāmena, uggatejo bhavissati.

39.

‘‘‘Divā vā yadi vā rattiṃ, sataraṃsīva uggato;

Samantā aṭṭharatanaṃ, ujjotissati khattiyo.

40.

‘‘‘Kappasatasahassamhi, okkākakulasambhavo;

Gotamo nāma gottena, satthā loke bhavissati.

41.

‘‘‘Tusitā  hi cavitvāna, sukkamūlena codito;

Kaccāno nāma nāmena, brahmabandhu bhavissati.

42.

‘‘‘So pacchā pabbajitvāna, arahā hessatināsavo;

Gotamo lokapajjoto, aggaṭṭhāne ṭhapessati.

43.

‘‘‘Saṃkhittapucchitaṃ <code>saṃkhittaṃ pucchitaṃ (syā. ka.)</code> pañhaṃ, vitthārena kathessati;

Kathayanto ca taṃ pañhaṃ, ajjhāsayaṃ <code>ajjhāsaṃ (sī.), abbhāsaṃ (ka.)</code> pūrayissati’.

44.

‘‘Aḍḍhe kule abhijāto, brāhmaṇo mantapāragū;

Ohāya dhanadhaññāni, pabbajiṃ anagāriyaṃ.

45.

‘‘Saṃkhittenapi pucchante, vitthārena kathemahaṃ;

Ajjhāsayaṃ tesaṃ pūremi, tosemi dvipaduttamaṃ.

46.

‘‘Tosito  me mahāvīro, sayambhū aggapuggalo;

Bhikkhusaṅghe nisīditvā, etadagge ṭhapesi maṃ.

47.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā mahākaccāno thero imā gāthāyo abhāsitthāti.

Mahākaccānattherassāpadānaṃ tatiyaṃ.

4. Kāḷudāyittheraapadānaṃ

48.

‘‘Padumuttarabuddhassa , lokajeṭṭhassa tādino;

Addhānaṃ paṭipannassa, carato cārikaṃ tadā.

49.

‘‘Suphullaṃ padumaṃ gayha, uppalaṃ mallikañcahaṃ;

Paramannaṃ gahetvāna, adāsiṃ satthuno ahaṃ.

50.

‘‘Paribhuñji mahāvīro, paramannaṃ subhojanaṃ;

Tañca pupphaṃ gahetvāna, janassa sampadassayi.

51.

‘‘Iṭṭhaṃ kantaṃ <code>kantayidaṃ (syā.)</code>, piyaṃ loke, jalajaṃ pupphamuttamaṃ;

Sudukkaraṃ kataṃ tena, yo me pupphaṃ adāsidaṃ.

52.

‘‘Yo  pupphamabhiropesi, paramannañcadāsi me;

Tamahaṃ kittayissāmi, suṇātha mama bhāsato.

53.

‘‘‘Dasa aṭṭha cakkhattuṃ <code>dasa caṭṭhakkhattuṃ (sī.), dasamaṭṭhakkhattuṃ (syā.)</code> so, devarajjaṃ karissati;

Uppalaṃ padumañcāpi, mallikañca taduttari.

54.

‘‘‘Assa  puññavipākena, dibbagandhasamāyutaṃ;

Ākāse chadanaṃ katvā, dhārayissati tāvade.

55.

‘‘‘Pañcavīsatikkhattuñca, cakkavattī bhavissati;

Pathabyā rajjaṃ pañcasataṃ, vasudhaṃ āvasissati.

56.

‘‘‘Kappasatasahassamhi, okkākakulasambhavo;

Gotamo nāma gottena <code>nāmena (sī. syā. ka.)</code>, satthā loke bhavissati.

57.

‘‘‘Sakakammābhiraddho  so, sukkamūlena codito;

Sakyānaṃ nandijanano, ñātibandhu bhavissati.

58.

‘‘‘So pacchā pabbajitvāna, sukkamūlena codito;

Sabbāsave pariññāya, nibbāyissatināsavo.

59.

‘‘‘Paṭisambhidamanuppattaṃ, katakiccamanāsavaṃ;

Gotamo lokabandhu taṃ <code>so (sī.)</code>, etadagge ṭhapessati.

60.

‘‘‘Padhānapahitatto so, upasanto nirūpadhi;

Udāyī nāma nāmena, hessati satthu sāvako’.

61.

‘‘Rāgo  doso ca moho ca, māno makkho ca dhaṃsito;

Sabbāsave pariññāya, viharāmi anāsavo.

62.

‘‘Tosayiñcāpi sambuddhaṃ, ātāpī nipako ahaṃ;

Pasādito <code>pamodito (sī.)</code> ca sambuddho, etadagge ṭhapesi maṃ.

63.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā kāḷudāyī thero imā gāthāyo abhāsitthāti;

Kāḷudāyītherassāpadānaṃ catutthaṃ.

5. Mogharājattheraapadānaṃ

64.

‘‘Atthadassī  tu bhagavā, sayambhū aparājito;

Bhikkhusaṅghaparibyūḷho, rathiyaṃ paṭipajjatha.

65.

‘‘Sissehi samparivuto, gharamhā abhinikkhamiṃ;

Nikkhamitvānahaṃ tattha, addasaṃ lokanāyakaṃ.

66.

‘‘Abhivādiya sambuddhaṃ, sire katvāna añjaliṃ;

Sakaṃ cittaṃ pasādetvā, santhaviṃ lokanāyakaṃ.

67.

‘‘Yāvatā rūpino sattā, arūpī vā asaññino;

Sabbe te tava ñāṇamhi, anto honti samogadhā.

68.

‘‘Sukhumacchikajālena , udakaṃ yo parikkhipe;

Ye keci udake pāṇā, antojāle bhavanti te.

69.

‘‘Yesañca cetanā atthi, rūpino ca arūpino;

Sabbe te tava ñāṇamhi, anto honti samogadhā.

70.

‘‘Samuddharasimaṃ lokaṃ, andhakārasamākulaṃ;

Tava dhammaṃ suṇitvāna, kaṅkhāsotaṃ taranti te.

71.

‘‘Avijjānivute loke, andhakārena otthaṭe;

Tava  ñāṇamhi jotante, andhakārā padhaṃsitā.

72.

‘‘Tuvaṃ cakkhūsi sabbesaṃ, mahātamapanūdano;

Tava dhammaṃ suṇitvāna, nibbāyati bahujjano.

73.

‘‘Puṭakaṃ  pūrayitvāna <code>pīṭharaṃ (sī.), putaraṃ (syā.)</code>, madhukhuddamaneḷakaṃ;

Ubho hatthehi paggayha, upanesiṃ mahesino.

74.

‘‘Paṭiggaṇhi mahāvīro, sahatthena mahā isī;

Bhuñjitvā tañca sabbaññū, vehāsaṃ nabhamuggami.

75.

‘‘Antalikkhe ṭhito satthā, atthadassī narāsabho;

Mama cittaṃ pasādento, imā gāthā abhāsatha.

76.

‘‘‘Yenidaṃ thavitaṃ ñāṇaṃ, buddhaseṭṭho ca thomito;

Tena cittappasādena, duggatiṃ so na gacchati.

77.

‘‘‘Catuddasañcakkhattuṃ <code>catusaṭṭhiñca (syā.)</code> so, devarajjaṃ karissati;

Pathabyā rajjaṃ aṭṭhasataṃ, vasudhaṃ āvasissati.

78.

‘‘‘Pañceva  satakkhattuñca <code>atha pañcasatakkhattuṃ (sī.)</code>, cakkavattī bhavissati;

Padesarajjaṃ asaṅkheyyaṃ, mahiyā kārayissati.

79.

‘‘‘Ajjhāyako mantadharo, tiṇṇaṃ vedāna pāragū;

Gotamassa bhagavato, sāsane pabbajissati.

80.

‘‘‘Gambhīraṃ nipuṇaṃ atthaṃ, ñāṇena vicinissati;

Mogharājāti nāmena, hessati satthu sāvako.

81.

‘‘‘Tīhi  vijjāhi sampannaṃ, katakiccamanāsavaṃ;

Gotamo  satthavāhaggo, etadagge ṭhapessati’.

82.

‘‘Hitvā mānusakaṃ yogaṃ, chetvāna bhavabandhanaṃ;

Sabbāsave pariññāya, viharāmi anāsavo.

83.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā mogharājo thero imā gāthāyo abhāsitthāti;

Mogharājattherassāpadānaṃ pañcamaṃ.

6. Adhimuttattheraapadānaṃ

84.

‘‘Nibbute lokanāthamhi, atthadassīnaruttame;

Upaṭṭhahiṃ bhikkhusaṅghaṃ, vippasannena cetasā.

85.

‘‘Nimantetvā  bhikkhusaṅghaṃ <code>saṃgharatanaṃ (sī. syā.)</code>, ujubhūtaṃ samāhitaṃ;

Ucchunā maṇḍapaṃ katvā, bhojesiṃ saṅghamuttamaṃ.

86.

‘‘Yaṃ yaṃ yonupapajjāmi, devattaṃ atha mānusaṃ;

Sabbe satte abhibhomi <code>atibhomi (sī. ka.)</code>, puññakammassidaṃ phalaṃ.

87.

‘‘Aṭṭhārase kappasate, yaṃ dānamadadiṃ tadā;

Duggatiṃ nābhijānāmi, ucchudānassidaṃ phalaṃ.

88.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā adhimutto thero imā gāthāyo abhāsitthāti;

Adhimuttattherassāpadānaṃ chaṭṭhaṃ.

7. Lasuṇadāyakattheraapadānaṃ

89.

‘‘Himavantassāvidūre , tāpaso āsahaṃ tadā;

Lasuṇaṃ upajīvāmi, lasuṇaṃ mayhabhojanaṃ.

90.

‘‘Khāriyo  pūrayitvāna, saṅghārāmamagacchahaṃ;

Haṭṭho haṭṭhena cittena, saṅghassa lasuṇaṃ adaṃ.

91.

‘‘Vipassissa naraggassa, sāsane niratassahaṃ;

Saṅghassa lasuṇaṃ datvā, kappaṃ saggamhi modahaṃ.

92.

‘‘Ekanavutito kappe, lasuṇaṃ yamadaṃ tadā;

Duggatiṃ nābhijānāmi, lasuṇassa idaṃ phalaṃ.

93.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā lasuṇadāyako thero imā gāthāyo abhāsitthāti;

Lasuṇadāyakattherassāpadānaṃ sattamaṃ.

8. Āyāgadāyakattheraapadānaṃ

94.

‘‘Nibbute  lokanāthamhi, sikhimhi vadataṃ vare;

Haṭṭho haṭṭhena cittena, avandiṃ thūpamuttamaṃ.

95.

‘‘Vaḍḍhakīhi  kathāpetvā, mūlaṃ datvānahaṃ tadā;

Haṭṭho haṭṭhena cittena, āyāgaṃ kārapesahaṃ.

96.

‘‘Aṭṭha kappāni devesu, abbokiṇṇaṃ <code>abbocchinnaṃ (sī.)</code> vasiṃ ahaṃ;

Avasesesu kappesu, vokiṇṇaṃ saṃsariṃ ahaṃ.

97.

‘‘Kāye visaṃ na kamati, satthāni na ca hanti me;

Udakehaṃ na miyyāmi, āyāgassa idaṃ phalaṃ.

98.

‘‘Yadicchāmi ahaṃ vassaṃ, mahāmegho pavassati;

Devāpi me vasaṃ enti, puññakammassidaṃ phalaṃ.

99.

‘‘Sattaratanasampanno, tisakkhattuṃ ahosahaṃ;

Na maṃ kecāvajānanti, puññakammassidaṃ phalaṃ.

100.

‘‘Ekattiṃse  ito kappe, āyāgaṃ yamakārayiṃ;

Duggatiṃ nābhijānāmi, āyāgassa idaṃ phalaṃ.

101.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā āyāgadāyako thero imā gāthāyo abhāsitthāti.

Āyāgadāyakattherassāpadānaṃ aṭṭhamaṃ.

9. Dhammacakkikattheraapadānaṃ

102.

‘‘Siddhatthassa  bhagavato, sīhāsanassa sammukhā;

Dhammacakkaṃ me ṭhapitaṃ, sukataṃ viññuvaṇṇitaṃ.

103.

‘‘Cāruvaṇṇova sobhāmi, sayoggabalavāhano;

Parivārenti maṃ niccaṃ, anuyantā bahujjanā.

104.

‘‘Saṭṭhitūriyasahassehi, paricāremahaṃ sadā;

Parivārena sobhāmi, puññakammassidaṃ phalaṃ.

105.

‘‘Catunnavutito kappe, yaṃ cakkaṃ ṭhapayiṃ ahaṃ;

Duggatiṃ nābhijānāmi, dhammacakkassidaṃ phalaṃ.

106.

‘‘Ito ekādase kappe, aṭṭhāsiṃsu janādhipā;

Sahassarājanāmena, cakkavattī mahabbalā.

107.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā dhammacakkiko thero imā gāthāyo abhāsitthāti.

Dhammacakkikattherassāpadānaṃ navamaṃ.

10. Kapparukkhiyattheraapadānaṃ

108.

‘‘Siddhatthassa bhagavato, thūpaseṭṭhassa sammukhā;

Vicittadusse lagetvā <code>laggetvā (sī. syā.)</code>, kapparukkhaṃ ṭhapesahaṃ.

109.

‘‘Yaṃ  yaṃ yonupapajjāmi, devattaṃ atha mānusaṃ;

Sobhayanto mama dvāraṃ, kapparukkho patiṭṭhati.

110.

‘‘Ahañca  parisā ceva, ye keci mama vassitā <code>nissitā (sī.)</code>;

Tamhā dussaṃ gahetvāna, nivāsema mayaṃ sadā <code>tadā (syā.)</code>.

111.

‘‘Catunnavutito kappe, yaṃ rukkhaṃ ṭhapayiṃ ahaṃ;

Duggatiṃ nābhijānāmi, kapparukkhassidaṃ phalaṃ.

112.

‘‘Ito ca sattame kappe, suceḷā aṭṭha khattiyā;

Sattaratanasampannā, cakkavattī mahabbalā.

113.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā kapparukkhiyo thero imā gāthāyo abhāsitthāti.

Kapparukkhiyattherassāpadānaṃ dasamaṃ.

Kuṇḍadhānavaggo catuttho.

Tassuddānaṃ -

Kuṇḍasāgatakaccānā, udāyī mogharājako;

Adhimutto lasuṇado, āyāgī dhammacakkiko;

Kapparukkhī ca dasamo, gāthā dvayadasasataṃ <code>gāthāyo dvādasasataṃ (sī.)</code>.

