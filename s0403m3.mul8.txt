9. Samaṇavaggo

1. Bhikkhusuttaṃ

85.<code>mahāni. 18; cūḷani. ajitamāṇavapucchāniddesa 8</code> ‘‘Sattannaṃ , bhikkhave, dhammānaṃ bhinnattā bhikkhu hoti. Katamesaṃ sattannaṃ? Sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. Imesaṃ kho, bhikkhave, sattannaṃ dhammānaṃ bhinnattā bhikkhu hotī’’ti. Paṭhamaṃ.

2. Samaṇasuttaṃ

86. Sattannaṃ, bhikkhave, dhammānaṃ samitattā samaṇo hoti...pe.... Dutiyaṃ.

3. Brāhmaṇasuttaṃ

87. Bāhitattā brāhmaṇo hoti...pe.... Tatiyaṃ.

4. Sottiyasuttaṃ

88. Nissutattā <code>nissuttattā (syā.) ma. ni. 1.434 passitabbaṃ</code> sottiyo <code>sotthiko (sī.), sottiko (syā.)</code> hoti...pe.... Catutthaṃ.

5. Nhātakasuttaṃ

89. Nhātattā  nhātako <code>nahātatto nahātako (sī. syā.)</code> hoti...pe.... Pañcamaṃ.

6. Vedagūsuttaṃ

90. Viditattā  vedagū hoti...pe.... Chaṭṭhaṃ.

7. Ariyasuttaṃ

91. Ārakattā <code>arahattā (sī.), arī hatattā (ka.) ma. ni. 1.434 pāḷi aṭṭhakathāṭīkā passitabbā. syāmapotthake pana sakalampi idaṃ sattamasuttaṃ natthi</code> ariyo hoti...pe.... Sattamaṃ.

8. Arahāsuttaṃ

92. ‘‘Ārakattā arahā hoti. Katamesaṃ sattannaṃ? Sakkāyadiṭṭhi ārakā hoti, vicikicchā ārakā hoti, sīlabbataparāmāso ārako hoti, rāgo ārako hoti, doso ārako hoti, moho ārako hoti, māno ārako hoti. Imesaṃ kho, bhikkhave, sattannaṃ dhammānaṃ ārakattā arahā hotī’’ti. Aṭṭhamaṃ.

9. Asaddhammasuttaṃ

93. ‘‘Sattime, bhikkhave, asaddhammā. Katame satta? Assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Ime kho, bhikkhave, satta asaddhammā’’ti. Navamaṃ.

10. Saddhammasuttaṃ

94. ‘‘Sattime, bhikkhave, saddhammā. Katame satta? Saddho hoti, hirīmā hoti, ottappī hoti, bahussuto hoti, āraddhavīriyo hoti, satimā hoti, paññavā hoti. Ime kho, bhikkhave, satta saddhammā’’ti. Dasamaṃ.

Samaṇavaggo navamo.

Tassuddānaṃ -

Bhikkhuṃ  samaṇo brāhmaṇo, sottiyo ceva nhātako;

Vedagū ariyo arahā, asaddhammā ca saddhammāti.

