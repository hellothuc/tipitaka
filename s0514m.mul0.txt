Namo tassa bhagavato arahato sammāsambuddhassa

Khuddakanikāye

Jātakapāḷi

(Dutiyo bhāgo)

17. Cattālīsanipāto



521. Tesakuṇajātakaṃ (1)

1.

‘‘Vessantaraṃ  taṃ pucchāmi, sakuṇa bhaddamatthu te;

Rajjaṃ kāretukāmena, kiṃ su kiccaṃ kataṃ varaṃ’’.

2.

‘‘Cirassaṃ vata maṃ tāto, kaṃso bārāṇasiggaho;

Pamatto appamattaṃ maṃ, pitā puttaṃ acodayi.

3.

‘‘Paṭhameneva vitathaṃ, kodhaṃ hāsaṃ nivāraye;

Tato kiccāni kāreyya, taṃ vataṃ āhu khattiya.

4.

‘‘Yaṃ  tvaṃ tāta tapokammaṃ <code>tape kammaṃ (sī. syā. pī.)</code>, pubbe katamasaṃsayaṃ;

Ratto duṭṭho ca yaṃ kayirā, na taṃ kayirā tato puna <code>punaṃ (pī.)</code>.

5.

‘‘Khattiyassa pamattassa, raṭṭhasmiṃ raṭṭhavaḍḍhana;

Sabbe bhogā vinassanti, rañño taṃ vuccate aghaṃ.

6.

‘‘Sirī tāta alakkhī ca <code>sirī ca tāta lakkhī ca (syā. pī.)</code>, pucchitā etadabravuṃ;

Uṭṭhāna <code>uṭṭhāne (syā.)</code> vīriye pose, ramāhaṃ anusūyake.

7.

‘‘Usūyake  duhadaye, purise kammadussake;

Kālakaṇṇī mahārāja, ramati <code>ramāti (ka.)</code> cakkabhañjanī.

8.

‘‘So tvaṃ sabbesu suhadayo <code>so tvaṃ sabbesaṃ suhadayo (syā. pī.), so tvaṃ sabbe suhadayo (ka.)</code>, sabbesaṃ rakkhito bhava;

Alakkhiṃ nuda mahārāja, lakkhyā bhava nivesanaṃ.

9.

‘‘Sa  lakkhīdhitisampanno, puriso hi mahaggato;

Amittānaṃ kāsipati, mūlaṃ aggañca chindati.

10.

‘‘Sakkopi hi bhūtapati, uṭṭhāne nappamajjati;

Sa kalyāṇe dhitiṃ katvā, uṭṭhāne kurute mano.

11.

‘‘Gandhabbā pitaro devā, sājīvā <code>sañjīvā (pī.)</code> honti tādino;

Uṭṭhāhato <code>uṭṭhahato (syā. pī.)</code> appamajjato <code>mappamajjato (ka.)</code>, anutiṭṭhanti devatā.

12.

‘‘So appamatto akkuddho <code>akkuṭṭho (pī.)</code>, tāta kiccāni kāraya;

Vāyamassu ca kiccesu, nālaso vindate sukhaṃ.

13.

‘‘Tattheva te vattapadā, esāva <code>esā ca (pī.)</code> anusāsanī;

Alaṃ mitte sukhāpetuṃ, amittānaṃ dukhāya <code>dukkhāya (pī.)</code> ca’’.

14.

‘‘Sakkhisi tvaṃ <code>sakkhī tuvaṃ (sī. syā. pī.)</code> kuṇḍalini, maññasi khattabandhuni <code>khattiyabandhunī (pī.)</code>;

Rajjaṃ kāretukāmena, kiṃ su kiccaṃ kataṃ varaṃ’’.

15.

‘‘Dveva tāta padakāni, yattha <code>yesu (pī.)</code> sabbaṃ patiṭṭhitaṃ;

Aladdhassa ca yo lābho, laddhassa cānurakkhaṇā.

16.

‘‘Amacce tāta jānāhi, dhīre atthassa kovide;

Anakkhā kitave tāta, asoṇḍe avināsake.

17.

‘‘Yo ca taṃ tāta rakkheyya, dhanaṃ yañceva te siyā;

Sūtova rathaṃ saṅgaṇhe, so te kiccāni kāraye.

18.

‘‘Susaṅgahitantajano, sayaṃ vittaṃ avekkhiya;

Nidhiñca iṇadānañca, na kare parapattiyā.

19.

‘‘Sayaṃ  āyaṃ  vayaṃ <code>āyavayaṃ (pī.)</code> jaññā, sayaṃ jaññā katākataṃ;

Niggaṇhe niggahārahaṃ, paggaṇhe paggahārahaṃ.

20.

‘‘Sayaṃ jānapadaṃ atthaṃ, anusāsa rathesabha;

Mā te adhammikā yuttā, dhanaṃ raṭṭhañca nāsayuṃ.

21.

‘‘Mā ca vegena kiccāni, karosi <code>kāresi (sī. syā. pī.)</code> kārayesi vā;

Vegasā hi kataṃ kammaṃ, mando pacchānutappati.

22.

‘‘Mā te adhisare muñca, subāḷhamadhikodhitaṃ <code>kopitaṃ (sī. syā.)</code>;

Kodhasā hi bahū phītā, kulā akulataṃ gatā.

23.

‘‘Mā tāta issaromhīti, anatthāya patārayi;

Itthīnaṃ purisānañca, mā te āsi dukhudrayo.

24.

‘‘Apetalomahaṃsassa, rañño kāmānusārino;

Sabbe bhogā vinassanti, rañño taṃ vuccate aghaṃ.

25.

‘‘Tattheva te vattapadā, esāva anusāsanī;

Dakkhassudāni puññakaro, asoṇḍo avināsako;

Sīlavāssu <code>sīlavāssa (ṭīkā)</code> mahārāja, dussīlo vinipātiko’’ <code>vinipātako (pī.)</code>.

26.

‘‘Apucchimha kosiyagottaṃ <code>apucchimhā kosiyagottaṃ (syā.), apucchamhāpi kosikaṃ (pī.)</code>, kuṇḍaliniṃ tatheva ca;

Tvaṃ dāni vadehi jambuka <code>jambuka tvaṃ dāni vadehi (syā. pī.)</code>, balānaṃ balamuttamaṃ’’.

27.

‘‘Balaṃ pañcavidhaṃ loke, purisasmiṃ mahaggate;

Tattha bāhubalaṃ nāma, carimaṃ vuccate balaṃ.

28.

‘‘Bhogabalañca dīghāvu, dutiyaṃ vuccate balaṃ;

Amaccabalañca  dīghāvu, tatiyaṃ vuccate balaṃ.

29.

‘‘Abhijaccabalaṃ ceva, taṃ catutthaṃ asaṃsayaṃ;

Yāni cetāni sabbāni, adhigaṇhāti paṇḍito.

30.

‘‘Taṃ balānaṃ balaṃ seṭṭhaṃ, aggaṃ paññābaṃ balaṃ <code>varaṃ (sī.)</code>;

Paññābalenupatthaddho, atthaṃ vindati paṇḍito.

31.

‘‘Api  ce labhati mando, phītaṃ dharaṇimuttamaṃ;

Akāmassa pasayhaṃ vā, añño taṃ paṭipajjati.

32.

‘‘Abhijātopi ce hoti, rajjaṃ laddhāna khattiyo;

Duppañño hi kāsipati, sabbenapi na jīvati.

33.

‘‘Paññāva  sutaṃ vinicchinī <code>paññā sutavinicchinī (syā. pī.)</code>, paññā kitti silokavaḍḍhanī <code>vaddhanī (pī.)</code>;

Paññāsahito naro idha, api dukkhe sukhāni vindati.

34.

‘‘Paññañca kho asussūsaṃ, na koci adhigacchati;

Bahussutaṃ anāgamma, dhammaṭṭhaṃ avinibbhujaṃ.

35.

‘‘Yo ca dhammavibhaṅgaññū <code>yo dhammañca vibhāgaññū (pī.)</code>, kāluṭṭhāyī matandito;

Anuṭṭhahati kālena, kammaphalaṃ tassa ijjhati <code>kammaphalaṃ tassijjhati, phalaṃ tassa samijjhati (ka.)</code>.

36.

‘‘Anāyatana <code>nā’nāyatana (pī.)</code> sīlassa, anāyatana <code>nā’nāyatana (pī.)</code> sevino;

Na nibbindiyakārissa, sammadattho vipaccati.

37.

‘‘Ajjhattañca payuttassa, tathāyatanasevino;

Anibbindiyakārissa, sammadattho vipaccati.

38.

‘‘Yogappayogasaṅkhātaṃ, sambhatassānurakkhaṇaṃ;

Tāni  tvaṃ tāta sevassu, mā akammāya randhayi;

Akammunā hi dummedho, naḷāgāraṃva sīdati’’.

39.

‘‘Dhammaṃ cara mahārāja, mātāpitūsu khattiya;

Idha dhammaṃ caritvāna, rāja saggaṃ gamissasi.

40.

‘‘Dhammaṃ cara mahārāja, puttadāresu khattiya;

Idha dhammaṃ caritvāna, rāja saggaṃ gamissasi.

41.

‘‘Dhammaṃ cara mahārāja, mittāmaccesu khattiya;

Idha dhammaṃ caritvāna, rāja saggaṃ gamissasi.

42.

‘‘Dhammaṃ cara mahārāja, vāhanesu balesu ca;

Idha dhammaṃ caritvāna, rāja saggaṃ gamissasi.

43.

‘‘Dhammaṃ  cara mahārāja, gāmesu nigamesu ca...pe....

44.

‘‘Dhammaṃ cara mahārāja, raṭṭhesu <code>raṭṭhe (pī.)</code> janapadesu ca...pe....

45.

‘‘Dhammaṃ cara mahārāja, samaṇa <code>samaṇe (syā. ka.)</code> brāhmaṇesu ca...pe....

46.

‘‘Dhammaṃ cara mahārāja, migapakkhīsu khattiya;

Idha dhammaṃ caritvāna, rāja saggaṃ gamissasi.

47.

‘‘Dhammaṃ  cara mahārāja, dhammo ciṇṇo sukhāvaho <code>dhammo suciṇṇo sukhamāvahati (ka.)</code>;

Idha dhammaṃ caritvāna, rāja saggaṃ gamissasi.

48.

‘‘Dhammaṃ cara mahārāja, saindā <code>indo (pī.), sindā (ka.)</code> devā sabrahmakā;

Suciṇṇena divaṃ pattā, mā dhammaṃ rāja pāmado <code>pamādo (pī. ka.)</code>.

49.

‘‘Tattheva  te <code>vete (pī.)</code> vattapadā, esāva <code>esā ca (pī.)</code> anusāsanī;

Sappaññasevī kalyāṇī, samattaṃ sāma <code>sāmaṃ (ka.)</code> taṃ vidū’’ti.

Tesakuṇajātakaṃ paṭhamaṃ.



522. Sarabhaṅgajātakaṃ (2)

50.

‘‘Alaṅkatā kuṇḍalino suvatthā, veḷuriyamuttātharukhaggabandhā <code>baddhā (pī.)</code>;

Rathesabhā tiṭṭhatha ke nu tumhe, kathaṃ vo jānanti manussaloke’’.

51.

‘‘Ahamaṭṭhako bhīmaratho panāyaṃ, kāliṅgarājā pana uggatoyaṃ <code>uggato ayaṃ (pī.), uggatāyaṃ (ka.)</code>;

Susaññatānaṃ isīnaṃ <code>susaññatānisinaṃ (pī.)</code> dassanāya, idhāgatā pucchitāyemha pañhe’’.

52.

‘‘Vehāyasaṃ  tiṭṭhasi <code>tiṭṭhati (pī.)</code> antalikkhe, pathaddhuno pannaraseva cando;

Pucchāmi taṃ yakkha mahānubhāva, kathaṃ taṃ jānanti manussaloke’’.

53.

‘‘Yamāhu devesu sujampatīti, maghavāti  taṃ āhu manussaloke;

Sa devarājā idamajja patto, susaññatānaṃ isīnaṃ dassanāya’’.

54.

‘‘Dūre sutā no isayo samāgatā, mahiddhikā iddhiguṇūpapannā;

Vandāmi te ayire pasannacitto, ye jīvalokettha manussaseṭṭhā’’.

55.

Gandho isīnaṃ ciradikkhitānaṃ <code>dakkhitānaṃ (syā. pī.)</code>, kāyā cuto gacchati mālutena;

Ito paṭikkamma sahassanetta, gandho isīnaṃ asuci devarāja’’.

56.

‘‘Gandho isīnaṃ ciradikkhitānaṃ, kāyā cuto gacchatu mālutena;

Vicitrapupphaṃ surabhiṃva mālaṃ, gandhañca etaṃ pāṭikaṅkhāma bhante;

Na hettha devā paṭikkūlasaññino’’.

57.

‘‘Purindado bhūtapatī yasassī, devānamindo sakko <code>idaṃ padaṃ natthi (sī. syā. pī. potthakesu)</code> maghavā sujampati;

Sa devarājā asuragaṇappamaddano, okāsamākaṅkhati pañha pucchituṃ.

58.

‘‘Ko  nevimesaṃ idha paṇḍitānaṃ, pañhe puṭṭho nipuṇe byākarissati;

Tiṇṇañca raññaṃ manujādhipānaṃ, devānamindassa ca vāsavassa’’.

59.

‘‘Ayaṃ  isi <code>isī (sī. pī.)</code> sarabhaṅgo tapassī <code>yasassī (sī.)</code>, yato jāto virato methunasmā;

Āceraputto <code>ācariyaputto (pī. ka.)</code> suvinītarūpo, so nesaṃ pañhāni viyākarissati’’.

60.

‘‘Koṇḍañña pañhāni viyākarohi, yācanti taṃ isayo sādhurūpā;

Koṇḍañña eso manujesu dhammo, yaṃ vuddha <code>vaddha (pī.), buddha (ka.)</code> māgacchati esa bhāro’’.

61.

‘‘Katāvakāsā  pucchantu bhonto, yaṃ kiñci pañhaṃ manasābhipatthitaṃ;

Ahañhi taṃ taṃ vo viyākarissaṃ, ñatvā sayaṃ lokamimaṃ parañca’’.

62.

‘‘Tato ca maghavā sakko, atthadassī purindado;

Apucchi paṭhamaṃ pañhaṃ, yañcāsi abhipatthitaṃ’’.

63.

‘‘Kiṃ sū vadhitvā na kadāci socati, kissappahānaṃ isayo vaṇṇayanti;

Kassīdha  vuttaṃ pharusaṃ khametha, akkhāhi me koṇḍañña etamatthaṃ’’.

64.

‘‘Kodhaṃ vadhitvā na kadāci socati, makkhappahānaṃ isayo vaṇṇayanti;

Sabbesaṃ vuttaṃ pharusaṃ khametha, etaṃ khantiṃ uttamamāhu santo’’.

65.

‘‘Sakkā ubhinnaṃ <code>hi dvinnaṃ (pī.)</code> vacanaṃ titikkhituṃ, sadisassa vā seṭṭhatarassa <code>seṭṭhanarassa (pī.)</code> vāpi;

Kathaṃ nu hīnassa vaco khametha, akkhāhi me koṇḍañña etamatthaṃ’’.

66.

‘‘Bhayā  hi seṭṭhassa vaco khametha, sārambhahetū pana sādisassa;

Yo cīdha hīnassa vaco khametha, etaṃ khantiṃ uttamamāhu santo’’.

67.

‘‘Kathaṃ vijaññā catupattharūpaṃ <code>catumaṭṭharūpaṃ (syā. pī.)</code>, seṭṭhaṃ sarikkhaṃ athavāpi hīnaṃ;

Virūparūpena caranti santo, tasmā hi sabbesaṃ vaco khametha’’.

68.

‘‘Na hetamatthaṃ mahatīpi senā, sarājikā yujjhamānā labhetha;

Yaṃ  khantimā sappuriso labhetha, khantī balassūpasamanti verā’’.

69.

‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;

Yathā ahuṃ <code>ahū (sī. syā. pī.)</code> daṇḍakī nāḷikero <code>nāḷikīro (sī. syā. pī.)</code>, athajjuno kalābu cāpi rājā;

Tesaṃ gatiṃ brūhi supāpakamminaṃ, katthūpapannā isinaṃ viheṭhakā’’.

70.

‘‘Kisañhi <code>kisaṃpi (pī.)</code> vacchaṃ avakiriya daṇḍakī, ucchinnamūlo sajano saraṭṭho;

Kukkuḷanāme nirayamhi paccati, tassa phuliṅgāni patanti kāye.

71.

‘‘Yo saññate pabbajite aheṭhayi <code>avañcasi (pī.)</code>, dhammaṃ bhaṇante samaṇe adūsake;

Taṃ nāḷikeraṃ sunakhā parattha, saṅgamma khādanti viphandamānaṃ.

72.

‘‘Athajjuno  niraye sattisūle, avaṃsiro patito uddhaṃpādo <code>uddhapādo (syā.), addhapādo (pī.)</code>;

Aṅgīrasaṃ gotamaṃ heṭhayitvā, khantiṃ tapassiṃ cirabrahmacāriṃ.

73.

‘‘Yo  khaṇḍaso pabbajitaṃ achedayi, khantiṃ vadantaṃ samaṇaṃ adūsakaṃ;

Kalābuvīciṃ upapajja paccati, mahāpatāpaṃ <code>mahābhitāpaṃ (pī.)</code> kaṭukaṃ bhayānakaṃ.

74.

‘‘Etāni sutvā nirayāni paṇḍito, aññāni pāpiṭṭhatarāni cettha;

Dhammaṃ care samaṇabrāhmaṇesu, evaṅkaro saggamupeti ṭhānaṃ’’.

75.

‘‘Subhāsitaṃ  te anumodiyāna, aññaṃ taṃ pucchāmi tadiṅgha brūhi;

Kathaṃvidhaṃ sīlavantaṃ vadanti, kathaṃvidhaṃ paññavantaṃ vadanti;

Kathaṃvidhaṃ sappurisaṃ vadanti, kathaṃvidhaṃ no siri no jahāti’’.

76.

‘‘Kāyena vācāya ca yo’dha <code>yo ca (pī.)</code> saññato, manasā ca kiñci na karoti pāpaṃ;

Na attahetū alikaṃ bhaṇeti <code>bhaṇāti (sī. syā. pī.)</code>, tathāvidhaṃ sīlavantaṃ vadanti.

77.

‘‘Gambhīrapañhaṃ manasābhicintayaṃ <code>manasā vicintayaṃ (sī.)</code>, nāccāhitaṃ kamma karoti luddaṃ;

Kālāgataṃ <code>kālābhataṃ (pī.)</code> atthapadaṃ na riñcati, tathāvidhaṃ paññavantaṃ vadanti.

78.

‘‘Yo  ve kataññū katavedi dhīro, kalyāṇamitto daḷhabhatti ca hoti;

Dukhitassa sakkacca karoti kiccaṃ, tathāvidhaṃ sappurisaṃ vadanti.

79.

‘‘Etehi sabbehi guṇehupeto, saddho mudū saṃvibhāgī vadaññū;

Saṅgāhakaṃ sakhilaṃ saṇhavācaṃ, tathāvidhaṃ no siri no jahāti’’.

80.

‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;

Sīlaṃ siriñcāpi satañca dhammaṃ, paññañca kaṃ seṭṭhataraṃ vadanti’’.

81.

‘‘Paññā hi seṭṭhā kusalā vadanti, nakkhattarājāriva tārakānaṃ;

Sīlaṃ sīrī cāpi satañca dhammo <code>dhammā (pī.)</code>, anvāyikā paññavato bhavanti’’.

82.

‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;

Kathaṃkaro  kintikaro kimācaraṃ, kiṃ sevamāno labhatīdha paññaṃ;

Paññāya dānippaṭipaṃ <code>dāni paṭipadaṃ (sī. syā. pī.)</code> vadehi, kathaṃkaro paññavā hoti macco’’.

83.

‘‘Sevetha vuddhe nipuṇe bahussute, uggāhako ca paripucchako siyā;

Suṇeyya sakkacca subhāsitāni, evaṃkaro paññavā hoti macco.

84.

‘‘ Paññavā kāmaguṇe avekkhati, aniccato dukkhato rogato ca;

Evaṃ vipassī pajahāti chandaṃ, dukkhesu kāmesu mahabbhayesu.

85.

‘‘Sa vītarāgo pavineyya dosaṃ, mettaṃ <code>metta (syā. ka.)</code> cittaṃ bhāvaye <code>bhāveyya (sī. syā. ka.)</code> appamāṇaṃ;

Sabbesu bhūtesu nidhāya daṇḍaṃ, anindito brahmamupeti ṭhānaṃ’’.

86.

‘‘Mahatthiyaṃ <code>mahiddhiyaṃ (sī. syā. pī.)</code> āgamanaṃ ahosi, tavamaṭṭhakā <code>maṭṭhaka (sī. syā. ka.)</code> bhīmarathassa cāpi;

Kāliṅgarājassa ca uggatassa, sabbesa  vo kāmarāgo pahīno’’.

87.

‘‘Evametaṃ paracittavedi, sabbesa no kāmarāgo pahīno;

Karohi okāsamanuggahāya, yathā gatiṃ te abhisambhavema’’.

88.

‘‘Karomi okāsamanuggahāya, tathā hi vo kāmarāgo pahīno;

Pharātha kāyaṃ vipulāya pītiyā, yathā gatiṃ me abhisambhavetha’’.

89.

‘‘Sabbaṃ  karissāma tavānusāsaniṃ, yaṃ yaṃ tuvaṃ vakkhasi bhūripañña;

Pharāma kāyaṃ vipulāya pītiyā, yathā gatiṃ te abhisambhavema’’.

90.

‘‘Katāya <code>katāyaṃ (sī. pī.)</code> vacchassa kisassa pūjā, gacchantu bhonto isayo sādhurūpā;

Jhāne ratā hotha sadā samāhitā, esā ratī pabbajitassa seṭṭhā’’.

91.

‘‘Sutvāna  gāthā paramatthasaṃhitā, subhāsitā isinā paṇḍitena;

Te vedajātā anumodamānā, pakkāmu <code>pakkamu (ka.)</code> devā devapuraṃ yasassino.

92.

‘‘Gāthā imā atthavatī subyañjanā, subhāsitā isinā paṇḍitena;

Yo kocimā aṭṭhikatvā <code>aṭṭhiṃ katvā (ka.)</code> suṇeyya, labhetha pubbāpariyaṃ visesaṃ;

Laddhāna pubbāpariyaṃ visesaṃ, adassanaṃ maccurājassa gacche’’.

93.

‘‘Sālissaro sāriputto, meṇḍissaro ca kassapo;

Pabbato anuruddho ca, kaccāyano ca devalo <code>devilo (syā. ka.)</code>.

94.

‘‘Anusisso ca ānando, kisavaccho ca kolito;

Nārado udāyī thero <code>nārado puṇṇo mantānīputto (sī.)</code>, parisā buddhaparisā;

Sarabhaṅgo lokanātho, evaṃ dhāretha jātaka’’nti.

Sarabhaṅgajātakaṃ dutiyaṃ.



523. Alambusājātakaṃ (3)

95.

‘‘Atha bravi brahā indo, vatrabhū jayataṃ pitā;

Devakaññaṃ parābhetvā, sudhammāyaṃ alambusaṃ.

96.

‘‘Misse devā taṃ yācanti, tāvatiṃsā saindakā;

Isippalobhane <code>isipalobhike (sī. syā.), isiṃ palobhike (pī.)</code> gaccha, isisiṅgaṃ alambuse.

97.

‘‘Purāyaṃ amhe acceti <code>nācceti (syā. ka.)</code>, vattavā <code>vatavā (sī. syā. pī.)</code> brahmacariyavā;

Nibbānābhirato vuddho <code>vaddho (pī.), buddho (syā. ka.)</code>, tassa maggāni āvara’’.

98.

‘‘Devarāja kimeva tvaṃ, mameva tuvaṃ sikkhasi;

Isippalobhane <code>isipalobhike (sī. syā.), isiṃ palobhike (pī.)</code> gaccha, santi aññāpi accharā.

99.

‘‘Mādisiyo  pavarā ceva, asoke nandane vane;

Tāsampi hotu pariyāyo, tāpi yantu palobhanā’’ <code>palobhikā (syā. pī.)</code>.

100.

‘‘Addhā  hi saccaṃ bhaṇasi, santi aññāpi accharā;

Tādisiyo pavarā ceva, asoke nandane vane.

101.

‘‘Na tā evaṃ pajānanti, pāricariyaṃ pumaṃ gatā;

Yādisaṃ tvaṃ pajānāsi, nāri sabbaṅgasobhane.

102.

‘‘Tvameva gaccha kalyāṇi, itthīnaṃ pavarā casi;

Taveva vaṇṇarūpena, savasamānayissasi’’ <code>vasamānāpayissasi (syā.), vasamānāmayissasi (pī.), taṃ vasamānayissasi (ka.)</code>.

103.

‘‘Na vāhaṃ na gamissāmi, devarājena pesitā;

Vibhemi cetaṃ āsāduṃ, uggatejo hi brāhmaṇo.

104.

‘‘Aneke nirayaṃ pattā, isimāsādiyā janā;

Āpannā mohasaṃsāraṃ, tasmā lomāni haṃsaye’’.

105.

‘‘Idaṃ vatvāna pakkāmi, accharā kāmavaṇṇinī;

Missā missitu <code>missetu (sī. syā. pī.)</code> micchantī, isisiṅgaṃ alambusā.

106.

‘‘Sā ca taṃ vanamogayha, isisiṅgena rakkhitaṃ;

Bimbajālakasañchannaṃ , samantā aḍḍhayojanaṃ.

107.

‘‘Pātova pātarāsamhi, udaṇhasamayaṃ <code>udayasamayaṃ (syā.), udantasamayaṃ (ka.)</code> pati;

Aggiṭṭhaṃ parimajjantaṃ, isisiṅgaṃ upāgami’’.

108.

‘‘Kā nu vijjurivābhāsi, osadhī viya tārakā;

Vicittahatthābharaṇā <code>vicittavatthābharaṇā (sī.)</code>, āmuttamaṇikuṇḍalā <code>āmukkamaṇikuṇḍalā (?)</code>.

109.

‘‘Ādiccavaṇṇasaṅkāsā, hemacandanagandhinī;

Saññatūrū mahāmāyā, kumārī cārudassanā.

110.

‘‘Vilaggā <code>vilākā (sī. syā. pī.)</code> mudukā suddhā, pādā te suppatiṭṭhitā;

Gamanā kāmanīyā <code>kamanā kamanīyā (sī. pī.)</code> te, harantiyeva me mano.

111.

‘‘Anupubbāva  te ūrū, nāganāsasamūpamā;

Vimaṭṭhā tuyhaṃ sussoṇī, akkhassa phalakaṃ yathā.

112.

‘‘Uppalasseva kiñjakkhā, nābhi te sādhu saṇṭhitā;

Pūrā kaṇhañjanasseva, dūrato paṭidissati.

113.

‘‘Duvidhā jātā urajā, avaṇṭā sādhu paccudā;

Payodharā apatitā <code>appatītā (sī. syā. pī.)</code>, aḍḍhalābusamā thanā.

114.

‘‘Dīghā kambutalābhāsā, gīvā eṇeyyakā yathā;

Paṇḍarāvaraṇā vaggu, catutthamanasannibhā.

115.

‘‘Uddhaggā  ca adhaggā ca, dumaggaparimajjitā;

Duvijā nelasambhūtā, dantā tava sudassanā.

116.

‘‘Apaṇḍarā lohitantā, jiñjūka <code>jiñjuka (sī. syā. pī.)</code> phalasannibhā;

Āyatā  ca visālā ca, nettā tava sudassanā.

117.

‘‘Nātidīghā susammaṭṭhā, kanakabyā <code>kanakaggā (pī.)</code> samocitā;

Uttamaṅgaruhā tuyhaṃ, kesā candanagandhikā.

118.

‘‘Yāvatā kasigorakkhā, vāṇijānaṃ <code>vaṇijānaṃ (pī.)</code> ca yā gati;

Isīnañca parakkantaṃ, saññatānaṃ tapassinaṃ.

119.

‘‘Na te samasamaṃ passe, asmiṃ pathavi <code>puthuvi (pī.)</code> maṇḍale;

Ko vā tvaṃ kassa vā putto, kathaṃ jānemu taṃ mayaṃ’’.

120.

‘‘Na pañhakālo bhaddante, kassapevaṃ gate sati;

Ehi samma ramissāma, ubho asmākamassame;

Ehi taṃ upagūhissaṃ <code>upaguyhissaṃ (syā.)</code>, ratīnaṃ kusalo bhava’’.

121.

‘‘Idaṃ vatvāna pakkāmi, accharā kāmavaṇṇinī;

Missā missitumicchantī, isisiṅgaṃ alambusā’’.

122.

‘‘So ca vegena nikkhamma, chetvā dandhaparakkamaṃ <code>dandhapadakkamaṃ (ka.)</code>;

Tamuttamāsu veṇīsu, ajjhappatto <code>ajjhāpatto (pī.)</code> parāmasi;

123.

‘‘Tamudāvatta  kalyāṇī, palissaji susobhanā <code>susobhaṇī (syā. ka.)</code>;

Cavitamhi <code>cavi tamhā (syā. ka.)</code> brahmacariyā, yathā taṃ atha tositā.

124.

‘‘Manasā agamā indaṃ, vasantaṃ nandane vane;

Tassā saṅkappamaññāya, maghavā devakuñjaro.

125.

‘‘Pallaṅkaṃ pahiṇī khippaṃ, sovaṇṇaṃ sopavāhanaṃ;

Sauttaracchadapaññāsaṃ, sahassapaṭiyatthataṃ <code>paṭikatthataṃ (sī.)</code>.

126.

‘‘Tamenaṃ  tattha dhāresi, ure katvāna sobhanā;

Yathā ekamuhuttaṃva, tīṇi vassāni dhārayi.

127.

‘‘Vimado tīhi vassehi, pabujjhitvāna brāhmaṇo;

Addasāsi harita <code>harī (pī.)</code> rukkhe, samantā aggiyāyanaṃ.

128.

‘‘Navapattavanaṃ phullaṃ, kokilaggaṇaghositaṃ;

Samantā paviloketvā, rudaṃ assūni vattayi.

129.

‘‘Na  juhe na jape <code>jappe (ka.)</code> mante, aggihuttaṃ pahāpitaṃ;

Ko nu me pāricariyāya, pubbe cittaṃ palobhayi.

130.

‘‘Araññe me viharato, yo me tejā ha sambhutaṃ <code>sambhataṃ (pī.)</code>;

Nānāratnaparipūraṃ, nāvaṃva gaṇhi aṇṇave’’.

131.

‘‘Ahaṃ te pāricariyāya, devarājena pesitā;

Avadhiṃ <code>avadhī (syā. pī. ka.)</code> cittaṃ cittena, pamādo <code>pamādā (syā. pī.)</code> tvaṃ na bujjhasi’’.

132.

‘‘Imāni kira maṃ tāto, kassapo anusāsati;

Kamalāsadisitthiyo <code>sarisitthiyo (syā. pī.)</code>, tāyo bujjhesi māṇava.

133.

‘‘Ure gaṇḍāyo bujjhesi, tāyo bujjhesi māṇava;

Iccānusāsi maṃ tāto, yathā maṃ anukampako.

134.

‘‘Tassāhaṃ vacanaṃ nākaṃ, pitu vuddhassa sāsanaṃ;

Araññe nimmanussamhi, svajja jhāyāmi <code>svājjajjhāyāmi (sī. pī.)</code> ekako.

135.

‘‘Sohaṃ  tathā karissāmi, dhiratthu jīvitena me;

Puna vā tādiso hessaṃ, maraṇaṃ me bhavissati’’.

136.

‘‘Tassa  tejaṃ <code>tejañca (sī. pī.)</code> vīriyañca, dhitiṃ <code>dhitiñca (pī.)</code> ñatvā avaṭṭhitaṃ <code>suvaḍḍhitaṃ (sī.)</code>;

Sirasā aggahī pāde, isisiṅgaṃ alambusā.

137.

‘‘Mā me kujjha <code>kujjhi (pī.)</code> mahāvīra, mā me kujjha <code>kujjhi (pī.)</code> mahāise;

Mahā attho mayā ciṇṇo, tidasānaṃ yasassinaṃ;

Tayā saṃkampitaṃ āsi, sabbaṃ devapuraṃ tadā’’.

138.

‘‘Tāvatiṃsā ca ye devā, tidasānañca vāsavo;

Tvañca bhadde sukhī hohi, gaccha kaññe yathāsukhaṃ’’.

139.

‘‘Tassa pāde gahetvāna, katvā ca naṃ padakkhiṇaṃ;

Añjaliṃ paggahetvāna, tamhā ṭhānā apakkami.

140.

‘‘Yo ca tassāsi pallaṅko, sovaṇṇo sopavāhano;

Sauttaracchadapaññāso, sahassapaṭiyatthato;

Tameva pallaṅkamāruyha, agā devāna santike.

141.

‘‘Tamokkamiva āyantiṃ, jalantiṃ vijjutaṃ yathā;

Patīto sumano vitto, devindo adadā varaṃ’’.



142.

‘‘Varañce  me ado sakka, sabbabhūtānamissara;

Nisippalobhikā <code>na isipalobhikā (syā.), na isipalobhiyaṃ (pī.)</code> gacche, etaṃ sakka varaṃ vare’’ti.

Alambusājātakaṃ tatiyaṃ.



524. Saṅkhapālajātakaṃ (4)

143.

‘‘Ariyāvakāsosi pasannanetto, maññe  bhavaṃ pabbajito kulamhā;

Kathaṃ nu vittāni pahāya bhoge, pabbaji nikkhamma gharā sapañña’’ <code>sapañño (syā.), sapaññā (pī.)</code>.

144.

‘‘Sayaṃ  vimānaṃ naradeva disvā, mahānubhāvassa mahoragassa;

Disvāna puññāna mahāvipākaṃ, saddhāyahaṃ pabbajitomhi rāja’’.

145.

‘‘Na kāmakāmā na bhayā na dosā, vācaṃ musā pabbajitā bhaṇanti;

Akkhāhi me pucchito etamatthaṃ, sutvāna me jāyihitippasādo’’.

146.

‘‘Vāṇijja <code>vaṇijja (pī.)</code> raṭṭhādhipa gacchamāno, pathe addasāsimhi bhojaputte <code>milācaputte (sī. pī.)</code>;

Pavaddhakāyaṃ uragaṃ mahantaṃ, ādāya gacchante pamodamāne’’.

147.

‘‘Sohaṃ samāgamma janinda tehi, pahaṭṭhalomo avacamhi bhīto;

Kuhiṃ ayaṃ nīyati <code>niyyati (ka.)</code> bhīmakāyo, nāgena kiṃ kāhatha bhojaputtā.

148.

‘‘Nāgo ayaṃ nīyati bhojanatthā <code>bhojanatthaṃ (sī. syā. pī.)</code>, pavaddhakāyo  urago mahanto;

Sāduñca thūlañca muduñca maṃsaṃ, na tvaṃ rasaññāsi videhaputta.

149.

‘‘Ito mayaṃ gantvā sakaṃ niketaṃ <code>niketanaṃ (pī.)</code>, ādāya satthāni vikopayitvā;

Maṃsāni bhokkhāma <code>bhakkhāma (syā.)</code> pamodamānā, mayañhi ve sattavo pannagānaṃ.

150.

‘‘Sace ayaṃ nīyati bhojanatthā, pavaddhakāyo urago mahanto;

Dadāmi vo balibaddāni <code>balivaddāni (pī.)</code> soḷasa, nāgaṃ imaṃ muñcatha bandhanasmā.

151.

‘‘Addhā  hi no bhakkho ayaṃ manāpo, bahū ca no uragā bhuttapubbā <code>bahuṃ ca no urago bhuttapubbo (ka.)</code>;

Karoma te taṃ vacanaṃ aḷāra <code>āḷāra (ka.) evamuparipi</code>, mittañca no hohi videhaputta.

152.

‘‘Tadassu te bandhanā mocayiṃsu, yaṃ natthuto paṭimokkassa pāse;

Mutto ca so bandhanā nāgarājā, pakkāmi pācīnamukho muhuttaṃ.

153.

‘‘Gantvāna pācīnamukho muhuttaṃ, puṇṇehi  nettehi palokayī maṃ;

Tadāssahaṃ piṭṭhito anvagacchiṃ, dasaṅguliṃ añjaliṃ paggahetvā.

154.

‘‘Gaccheva  kho tvaṃ taramānarūpo, mā taṃ amittā punaraggahesuṃ;

Dukkho hi luddehi punā samāgamo, adassanaṃ bhojaputtāna gaccha.

155.

‘‘Agamāsi so rahadaṃ vippasannaṃ, nīlobhāsaṃ ramaṇīyaṃ sutitthaṃ;

Samotataṃ <code>samonataṃ (syā. ka.)</code> jambuhi vetasāhi, pāvekkhi nittiṇṇabhayo patīto.

156.

‘‘So taṃ pavissa na cirassa nāgo, dibbena me pāturahuṃ janinda;

Upaṭṭhahī maṃ pitaraṃva putto, hadayaṅgamaṃ kaṇṇasukhaṃ bhaṇanto.

157.

‘‘Tvaṃ  mesi mātā ca pitā <code>pitā ca (pī.)</code> aḷāra, abbhantaro pāṇadado sahāyo;

Sakañca iddhiṃ paṭilābhakosmi <code>paṭilābhitosmi (pī.)</code>, aḷāra passa me nivesanāni;

Pahūtabhakkhaṃ bahuannapānaṃ, masakkasāraṃ  viya vāsavassa’’.

158.

‘‘Taṃ bhūmibhāgehi upetarūpaṃ, asakkharā ceva mudū subhā ca;

Nīcattiṇā <code>nīcā tiṇā (syā. pī.)</code> apparajā ca bhūmi, pāsādikā yattha jahanti sokaṃ.

159.

‘‘Anāvakulā veḷuriyūpanīlā, catuddisaṃ ambavanaṃ surammaṃ;

Pakkā ca pesī ca phalā suphullā, niccotukā dhārayantī phalāni.

160.

‘‘Tesaṃ vanānaṃ naradeva majjhe, nivesanaṃ bhassarasannikāsaṃ;

Rajataggaḷaṃ sovaṇṇamayaṃ uḷāraṃ, obhāsatī vijjurivantalikkhe.

161.

‘‘Maṇīmayā soṇṇamayā <code>sovaṇṇamayā (sī. syā. pī.)</code> uḷārā, anekacittā satataṃ sunimmitā;

Paripūrā kaññāhi alaṅkatābhi, suvaṇṇakāyūradharāhi rāja.

162.

‘‘So saṅkhapālo taramānarūpo, pāsādamāruyha anomavaṇṇo;

Sahassathambhaṃ atulānubhāvaṃ, yatthassa  bhariyā mahesī ahosi.

163.

‘‘Ekā  ca nārī taramānarūpā, ādāya veḷuriyamayaṃ mahagghaṃ;

Subhaṃ maṇiṃ jātimantūpapannaṃ, acoditā āsanamabbhihāsi.

164.

‘‘Tato maṃ urago hatthe gahetvā, nisīdayī pāmukhaāsanasmiṃ;

Idamāsanaṃ atra bhavaṃ nisīdatu, bhavañhi me aññataro garūnaṃ.

165.

‘‘Aññā ca nārī taramānarūpā, ādāya vāriṃ upasaṅkamitvā;

Pādāni pakkhālayī me janinda, bhariyāva <code>bhariyā ca (pī.)</code> bhattū patino piyassa.

166.

‘‘Aparā ca nārī taramānarūpā, paggayha sovaṇṇamayāya <code>sovaṇṇamayā (pī.)</code> pātiyā;

Anekasūpaṃ vividhaṃ viyañjanaṃ, upanāmayī bhatta manuññarūpaṃ.

167.

‘‘Turiyehi <code>tūriyehi (ka.)</code> maṃ bhārata bhuttavantaṃ, upaṭṭhahuṃ bhattu mano viditvā;

Tatuttariṃ <code>taduttariṃ (ka.)</code> maṃ nipatī mahantaṃ, dibbehi  kāmehi anappakehi.

168.

‘‘Bhariyā  mametā tisatā aḷāra, sabbattamajjhā padumuttarābhā;

Aḷāra etāssu te kāmakārā, dadāmi te tā paricārayassu.

169.

‘‘Saṃvaccharaṃ dibbarasānubhutvā, tadāssuhaṃ <code>tadassahaṃ (pī.)</code> uttarimajjhabhāsiṃ <code>uttari paccabhāsiṃ (sī. syā.), uttariṃ paccabhāsiṃ (pī.)</code>;

Nāgassidaṃ kinti kathañca laddhaṃ, kathajjhagamāsi vimānaseṭṭhaṃ’’.

170.

‘‘Adhicca  laddhaṃ pariṇāmajaṃ te, sayaṃkataṃ udāhu devehi dinnaṃ;

Pucchāmi taṃ <code>te (pī.)</code> nāgarājetamatthaṃ, kathajjhagamāsi vimānaseṭṭhaṃ’’.

171.

‘‘Nādhicca laddhaṃ na pariṇāmajaṃ me, na sayaṃkataṃ nāpi devehi dinnaṃ;

Sakehi kammehi apāpakehi, puññehi me laddhamidaṃ vimānaṃ’’.

172.

‘‘Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko;

Akkhāhi me nāgarājetamatthaṃ, kathaṃ  nu te laddhamidaṃ vimānaṃ’’.

173.

‘‘Rājā ahosiṃ magadhānamissaro, duyyodhano nāma mahānubhāvo;

So ittaraṃ jīvitaṃ saṃviditvā, asassataṃ vipariṇāmadhammaṃ.

174.

‘‘Annañca pānañca pasannacitto, sakkacca dānaṃ vipulaṃ adāsiṃ <code>adāsi (pī.)</code>;

Opānabhūtaṃ me gharaṃ tadāsi, santappitā samaṇabrāhmaṇā ca.

175.

<code>ayaṃ gāthā pī. potthake natthi</code> ‘‘Mālañca gandhañca vilepanañca, padīpiyaṃ <code>padīpayaṃ (syā. ka.)</code> yānamupassayañca;

Acchādanaṃ seyyamathannapānaṃ, sakkacca dānāni adamha tattha <code>ayaṃ gāthā pī. potthake natthi</code>.

176.

‘‘Taṃ  me vataṃ taṃ pana brahmacariyaṃ, tassa suciṇṇassa ayaṃ vipāko;

Teneva me laddhamidaṃ vimānaṃ, pahūtabhakkhaṃ bahuannapānaṃ’’;

‘‘Naccehi gītehi cupetarūpaṃ, ciraṭṭhitikaṃ na ca sassatāyaṃ.

177.

‘‘Appānubhāvā taṃ mahānubhāvaṃ, tejassinaṃ  hanti atejavanto;

Kimeva dāṭhāvudha kiṃ paṭicca, hatthatta <code>hatthattha (sī. syā. pī.)</code> māgacchi vanibbakānaṃ <code>vaṇibbakānaṃ (sī.)</code>.

178.

‘‘Bhayaṃ nu te anvagataṃ mahantaṃ, tejo nu te nānvagaṃ dantamūlaṃ;

Kimeva dāṭhāvudha kiṃ paṭicca, kilesamāpajji vanibbakānaṃ’’.

179.

‘‘Na me bhayaṃ anvagataṃ mahantaṃ, tejo na sakkā mama tehi hantuṃ <code>tebhihantuṃ (syā. ka.)</code>;

Satañca dhammāni sukittitāni, samuddavelāva duraccayāni.

180.

‘‘Cātuddasiṃ pañcadasiṃ aḷāra, uposathaṃ niccamupāvasāmi;

Athāgamuṃ soḷasa bhojaputtā, rajjuṃ gahetvāna daḷhañca pāsaṃ.

181.

‘‘Bhetvāna nāsaṃ atikassa <code>antakassa (ka.)</code> rajjuṃ, nayiṃsu maṃ samparigayha luddā;

Etādisaṃ dukkhamahaṃ titikkhaṃ <code>titikkhiṃ (pī.)</code>, uposathaṃ appaṭikopayanto’’.

182.

‘‘Ekāyane  taṃ pathe addasaṃsu, balena  vaṇṇena cupetarūpaṃ;

Siriyā paññāya ca bhāvitosi, kiṃ patthayaṃ <code>kimatthiyaṃ (sī. syā. pī.)</code> nāga tapo karosi.

183.

‘‘Na puttahetū na dhanassa hetu, na āyuno cāpi aḷāra hetu;

Manussayoniṃ abhipatthayāno, tasmā parakkamma tapo karomi’’.

184.

‘‘Tvaṃ lohitakkho vihatantaraṃso, alaṅkato kappitakesamassu;

Surosito lohitacandanena, gandhabbarājāva disā pabhāsasi <code>pabhāsi (ka.)</code>.

185.

‘‘Deviddhipattosi mahānubhāvo, sabbehi kāmehi samaṅgibhūto;

Pucchāmi taṃ nāgarājetamatthaṃ, seyyo ito kena manussaloko’’.

186.

‘‘Aḷāra nāññatra manussalokā, suddhī va saṃvijjati saṃyamo vā;

Ahañca laddhāna manussayoniṃ, kāhāmi jātimaraṇassa antaṃ’’.

187.

‘‘Saṃvaccharo  me vasato <code>vusito (pī.)</code> tavantike, annena pānena upaṭṭhitosmi;

Āmantayitvāna palemi nāga, cirappavuṭṭhosmi <code>cirappavuttho asmi (pī.)</code> ahaṃ janinda’’.

188.

‘‘Puttā ca dārā anujīvino ca <code>ca’nujīvino (syā. pī.)</code>, niccānusiṭṭhā upatiṭṭhate taṃ;

Kaccinnu taṃ nābhisapittha <code>nābhisaṃsittha (syā. pī.)</code> koci, piyañhi me dassanaṃ tuyhaṃ <code>tuyha (pī.)</code> aḷāra’’.

189.

‘‘Yathāpi  mātū ca pitū agāre, putto piyo paṭivihito vaseyya <code>seyyo (pī.)</code>;

Tatopi mayhaṃ idhameva seyyo, cittañhi te nāga mayī pasannaṃ’’.

190.

‘‘Maṇī mamaṃ vijjati lohitaṅko <code>lohitaṅgo (ka.)</code>, dhanāharo maṇiratanaṃ uḷāraṃ;

Ādāya tvaṃ <code>taṃ (pī.)</code> gaccha sakaṃ niketaṃ, laddhā dhanaṃ taṃ maṇimossajassu’’.

191.

‘‘Diṭṭhā mayā mānusakāpi kāmā, asassatā vipariṇāmadhammā;

Ādīnavaṃ kāmaguṇesu disvā, saddhāyahaṃ pabbajitomhi rāja.

192.

‘‘Dumapphalānīva  patanti māṇavā, daharā ca vuddhā ca sarīrabhedā;

Etampi disvā pabbajitomhi rāja, apaṇṇakaṃ sāmaññameva seyyo’’.

193.

‘‘Addhā have sevitabbā sapaññā, bahussutā ye bahuṭhānacintino;

Nāgañca sutvāna tavañcaḷāra, kāhāmi puññāni anappakāni’’.

194.

‘‘Addhā have sevitabbā sapaññā, bahussutā ye bahuṭhānacintino;

Nāgañca sutvāna mamañca rāja, karohi puññāni anappakānī’’ti.

Saṅkhapālajātakaṃ catutthaṃ.



525. Cūḷasutasomajātakaṃ (5)

195.

‘‘Āmantayāmi  nigamaṃ, mittāmacce parissaje <code>pārisajje (sī. syā.)</code>;

Sirasmiṃ palitaṃ jātaṃ, pabbajjaṃ dāni rocahaṃ’’.

196.

‘‘Abhumme kathaṃ nu bhaṇasi, sallaṃ me deva urasi kappesi <code>kampesi (pī.)</code>;

Sattasatā te bhariyā, kathaṃ  nu te tā bhavissanti’’.

197.

‘‘Paññāyihinti etā, daharā aññampi tā gamissanti;

Saggañcassa patthayāno, tena ahaṃ pabbajissāmi’’.

198.

‘‘Dulladdhaṃ me āsi sutasoma, yassa te homahaṃ mātā;

Yaṃ me vilapantiyā, anapekkho pabbajasi deva.

199.

‘‘Dulladdhaṃ me āsi sutasoma, yaṃ taṃ ahaṃ vijāyissaṃ;

Yaṃ me vilapantiyā, anapekkho pabbajasi deva’’.

200.

‘‘Ko nāmeso dhammo, sutasoma kā ca nāma pabbajjā;

Yaṃ no amhe jiṇṇe, anapekkho pabbajasi deva.

201.

‘‘Puttāpi tuyhaṃ bahavo, daharā appattayobbanā;

Mañjū tepi <code>te (sī. pī.)</code> taṃ apassantā, maññe  dukkhaṃ nigacchanti’’.

202.

‘‘Puttehi ca me etehi, daharehi appattayobbanehi;

Mañjūhi sabbehipi tumhehi, cirampi ṭhatvā vināsabhāvo’’ <code>vinābhāvo (sī. syā. pī.)</code>.

203.

‘‘Chinnaṃ  nu tuyhaṃ hadayaṃ, adu te <code>ādu (sī. pī.), ādū (syā.)</code> karuṇā ca natthi amhesu;

Yaṃ no vikandantiyo <code>vikkandantiyo (sī.)</code>, anapekkho pabbajasi deva’’.

204.

‘‘Na ca mayhaṃ chinnaṃ hadayaṃ, atthi karuṇāpi mayhaṃ tumhesu;

Saggañca patthayāno, tena ahaṃ <code>tenāhaṃ (sī. syā.), tenamahaṃ (pī.)</code> pabbajissāmi’’.

205.

‘‘Dulladdhaṃ me āsi, sutasoma yassa te ahaṃ bhariyā;

Yaṃ me vilapantiyā, anapekkho pabbajasi deva.

206.

‘‘Dulladdhaṃ me āsi, sutasoma yassa te ahaṃ bhariyā;

Yaṃ me kucchipaṭisandhiṃ <code>maṃ kucchimatiṃ santiṃ (pī.)</code>, anapekkho  pabbajasi deva.

207.

‘‘Paripakko me gabbho, kucchigato yāva naṃ vijāyāmi;

Māhaṃ ekā vidhavā, pacchā dukkhāni addakkhiṃ’’.

208.

‘‘Paripakko te gabbho, kucchigato iṅgha tvaṃ <code>tva (sī.), naṃ (pī.)</code> vijāyassu;

Puttaṃ anomavaṇṇaṃ, taṃ hitvā pabbajissāmi’’.

209.

‘‘Mā  tvaṃ cande rudi, mā soci vanatimiramattakkhi;

Āroha varapāsādaṃ <code>ca pāsādaṃ (pī.)</code>, anapekkho ahaṃ gamissāmi’’.

210.

‘‘Ko  taṃ amma kopesi, kiṃ rodasi pekkhasi ca maṃ bāḷhaṃ;

Kaṃ avajjhaṃ ghātemi <code>ghātemi kaṃ avajjhaṃ (pī.), taṃ avajjhaṃ ghātemi (ka.)</code>, ñātīnaṃ udikkhamānānaṃ’’.

211.

‘‘Na hi so sakkā hantuṃ, vijitāvī <code>jīvitāvī (pī.)</code> yo maṃ tāta kopesi;

Pitā te maṃ tāta avaca, anapekkho  ahaṃ gamissāmi’’.

212.

‘‘Yohaṃ pubbe niyyāmi, uyyānaṃ mattakuñjare ca yodhemi;

Sutasome pabbajite, kathaṃ nu dāni karissāmi’’.

213.

‘‘Mātucca <code>mātu ca (sī. syā.)</code> me rudantyā <code>rudatyā (pī.)</code>, jeṭṭhassa ca bhātuno akāmassa;

Hatthepi te gahessaṃ, na hi gacchasi <code>gañchisi (pī.)</code> no akāmānaṃ’’.

214.

‘‘Uṭṭhehi tvaṃ dhāti, imaṃ kumāraṃ ramehi aññattha;

Mā me paripanthamakāsi <code>makā (sī. pī.)</code>, saggaṃ mama patthayānassa’’.

215.

‘‘Yaṃ nūnimaṃ dadeyyaṃ <code>jaheyyaṃ (pī.)</code> pabhaṅkaraṃ, ko nu me imināttho <code>ko nu me iminā attho (sī. syā.), ko nu me nattho (pī.)</code>;

Sutasome pabbajite, kiṃ nu menaṃ karissāmi’’.

216.

‘‘Koso  ca tuyhaṃ vipulo, koṭṭhāgārañca tuyhaṃ paripūraṃ;

Pathavī ca tuyhaṃ vijitā, ramassu  mā pabbaji <code>pabbajassu (sī.), pabbaja (pī.)</code> deva’’.

217.

‘‘Koso ca mayhaṃ vipulo, koṭṭhāgārañca mayhaṃ paripūraṃ;

Pathavī ca mayhaṃ vijitā, taṃ hitvā pabbajissāmi’’.

218.

‘‘Mayhampi dhanaṃ pahūtaṃ, saṅkhātuṃ <code>saṅkhyātuṃ (sī.)</code> nopi deva sakkomi;

Taṃ te dadāmi sabbampi <code>taṃ deva te dadāmi sabbampi (sī.), taṃ te dadāmi sabbaṃ (pī.)</code>, ramassu mā pabbaji deva’’.

219.

‘‘Jānāmi <code>jānāmi te (sī. syā.)</code> dhanaṃ pahūtaṃ, kulavaddhana pūjito tayā casmi;

Saggañca patthayāno, tena ahaṃ pabbajissāmi’’.

220.

‘‘Ukkaṇṭhitosmi bāḷhaṃ, arati maṃ somadatta āvisati <code>āvīsati (ka.)</code>;

Bahukāpi <code>bahukā hi (sī. syā.)</code> me antarāyā, ajjevāhaṃ pabbajissāmi’’.

221.

‘‘Idañca tuyhaṃ rucitaṃ, sutasoma ajjeva dāni tvaṃ pabbaja;

Ahampi pabbajissāmi, na  ussahe tayā vinā ahaṃ ṭhātuṃ’’.

222.

‘‘Na hi sakkā pabbajituṃ, nagare na hi paccati janapade ca’’;

‘‘Sutasome pabbajite, kathaṃ nu dāni karissāma’’.

223.

‘‘Upanīyatidaṃ maññe, parittaṃ udakaṃva caṅkavāramhi;

Evaṃ suparittake jīvite, na ca pamajjituṃ kālo.

224.

‘‘Upanīyatidaṃ  maññe, parittaṃ udakaṃva caṅkavāramhi;

Evaṃ suparittake jīvite, andhabālā <code>atha bālā (sī. syā. pī.)</code> pamajjanti.

225.

‘‘Te vaḍḍhayanti nirayaṃ, tiracchānayoniñca pettivisayañca;

Taṇhāya bandhanabaddhā, vaḍḍhenti asurakāyaṃ’’.

226.

‘‘Ūhaññate  rajaggaṃ, avidūre pubbakamhi ca <code>pupphakamhi ca (sī. pī.)</code> pāsāde;

Maññe no kesā chinnā, yasassino  dhammarājassa’’.

227.

‘‘Ayamassa pāsādo, sovaṇṇa <code>sovaṇṇo (pī.)</code> pupphamālyavītikiṇṇo;

Yahi <code>yamhi (pī.)</code> manuvicari rājā, parikiṇṇo itthāgārehi.

228.

‘‘Ayamassa pāsādo, sovaṇṇapupphamālyavītikiṇṇo;

Yahimanuvicari rājā, parikiṇṇo ñātisaṅghena.

229.

‘‘Idamassa kūṭāgāraṃ, sovaṇṇapupphamālyavītikiṇṇaṃ;

Yahimanuvicari rājā, parikiṇṇo itthāgārehi.

230.

‘‘Idamassa kūṭāgāraṃ, sovaṇṇa <code>sovaṇṇaṃ (pī.)</code> pupphamālyavītikiṇṇaṃ;

Yahimanuvicari rājā, parikiṇṇo ñātisaṅghena.

231.

‘‘Ayamassa asokavanikā, supupphitā sabbakālikā rammā;

Yahimanuvicari rājā, parikiṇṇo  itthāgārehi.

232.

‘‘Ayamassa asokavanikā, supupphitā sabbakālikā rammā;

Yahimanuvicari rājā, parikiṇṇo ñātisaṅghena.

233.

‘‘Idamassa uyyānaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo itthāgārehi.

234.

‘‘Idamassa uyyānaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo ñātisaṅghena.

235.

‘‘Idamassa kaṇikāravanaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo itthāgārehi.

236.

‘‘Idamassa kaṇikāravanaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo  ñātisaṅghena.

237.

‘‘Idamassa pāṭalivanaṃ <code>pāṭalīvanaṃ (sī.)</code>, supupphitaṃ sabbakālikaṃ rammaṃ;

Yahimanuvicari rājā, parikiṇṇo itthāgārehi.

238.

‘‘Idamassa pāṭalivanaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo ñātisaṅghena.

239.

‘‘Idamassa  ambavanaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo itthāgārehi.

240.

‘‘Idamassa ambavanaṃ, supupphitaṃ sabbakālikaṃ rammaṃ;

Yahimanuvicari rājā, parikiṇṇo ñātisaṅghena.

241.

‘‘Ayamassa pokkharaṇī, sañchannā aṇḍajehi vītikiṇṇā;

Yahimanuvicari rājā, parikiṇṇo  itthāgārehi.

242.

‘‘Ayamassa pokkharaṇī, sañchannā aṇḍajehi vītikiṇṇā;

Yahimanuvicari rājā, parikiṇṇo ñātisaṅghena’’.

243.

‘‘Rājā vo kho <code>rājā kho (sī. syā. pī.)</code> pabbajito, sutasomo rajjaṃ imaṃ pahatvāna <code>pahantvāna (syā. ka.)</code>;

Kāsāyavatthavasano, nāgova ekako <code>ekakova (sī.)</code> carati’’.

244.

‘‘Māssu pubbe ratikīḷitāni, hasitāni ca anussarittha <code>anussarittho (pī.)</code>;

Mā vo kāmā haniṃsu, rammaṃ hi <code>surammañhi (syā. ka.)</code> sudassanaṃ <code>sudassanaṃ nāma (sī.)</code> nagaraṃ.

245.

‘‘Mettacittañca <code>mettañca (pī.)</code> bhāvetha, appamāṇaṃ divā ca ratto ca;

Agacchittha <code>atha gañchittha (sī. syā. pī.)</code> devapura, āvāsaṃ puññakammina’’nti <code>puññakammānanti (pī.)</code>.

Cūḷasutasomajātakaṃ pañcamaṃ.

Cattālīsanipātaṃ niṭṭhitaṃ.

Tassuddānaṃ -

Suvapaṇḍitajambukakuṇḍalino , varakaññamalambusajātakañca;

Pavaruttamasaṅkhasirīvhayako, sutasomaarindhamarājavaro.

