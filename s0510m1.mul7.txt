8. Nāgasamālavaggo

1. Nāgasamālattheraapadānaṃ

1.

‘‘Apāṭaliṃ  ahaṃ pupphaṃ, ujjhitaṃ sumahāpathe;

Thūpamhi abhiropesiṃ, sikhino lokabandhuno.

2.

‘‘Ekattiṃse ito kappe, yaṃ kammamakariṃ tadā;

Duggatiṃ nābhijānāmi, thūpapūjāyidaṃ phalaṃ.

3.

‘‘Ito pannarase kappe, bhūmiyo <code>pupphiyo (syā.)</code> nāma khattiyo;

Sattaratanasampanno, cakkavattī mahabbalo.

4.

‘‘Paṭisambhidā catasso, vimokkhāpi ca aṭṭhime;

Chaḷabhiññā sacchikatā, kataṃ buddhassa sāsanaṃ’’.

Itthaṃ sudaṃ āyasmā nāgasamālo thero imā gāthāyo abhāsitthāti.

Nāgasamālattherassāpadānaṃ paṭhamaṃ.

2. Padasaññakattheraapadānaṃ

5.

‘‘Akkantañca  padaṃ disvā, tissassādiccabandhuno;

Haṭṭho haṭṭhena cittena, pade cittaṃ pasādayiṃ.

6.

‘‘Dvenavute ito kappe, yaṃ saññamalabhiṃ tadā;

Duggatiṃ nābhijānāmi, padasaññāyidaṃ phalaṃ.

7.

‘‘Ito sattamake kappe, sumedho nāma khattiyo;

Sattaratanasampanno, cakkavatī mahabbalo.

8.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā padasaññako thero imā gāthāyo abhāsitthāti.

Padasaññakattherassāpadānaṃ dutiyaṃ.

3. Buddhasaññakattheraapadānaṃ

9.

‘‘Dumagge  paṃsukūlikaṃ, laggaṃ disvāna satthuno;

Tato tamañjaliṃ katvā, paṃsukūlaṃ avandahaṃ.

10.

‘‘Dvenavute ito kappe, yaṃ kammamakariṃ tadā;

Duggatiṃ nābhijānāmi, buddhasaññāyidaṃ phalaṃ.

11.

‘‘Ito  catutthake kappe, dumasārosi khattiyo;

Cāturanto vijitāvī, cakkavattī mahabbalo.

12.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā buddhasaññako thero imā gāthāyo abhāsitthāti.

Buddhasaññakattherassāpadānaṃ tatiyaṃ.

4. Bhisāluvadāyakattheraapadānaṃ

13.

‘‘Kānanaṃ vanamogayha, vasāmi vipine ahaṃ;

Vipassiṃ addasaṃ buddhaṃ, āhutīnaṃ paṭiggahaṃ.

14.

‘‘Bhisāluvañca pādāsiṃ, udakaṃ hatthadhovanaṃ;

Vanditvā sirasā pāde, pakkāmi uttarāmukho.

15.

‘‘Ekanavutito kappe, bhisāluvamadaṃ tadā;

Duggatiṃ nābhijānāmi, puññakammassidaṃ phalaṃ.

16.

‘‘Ito tatiyake kappe, bhisasammatakhattiyo;

Sattaratanasampanno, cakkavattī mahabbalo.

17.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ  sudaṃ āyasmā bhisāluvadāyako thero imā gāthāyo abhāsitthāti.

Bhisāluvadāyakattherassāpadānaṃ catutthaṃ.

Chaṭṭhabhāṇavāraṃ.

5. Ekasaññakattheraapadānaṃ

18.

‘‘Khaṇḍo  nāmāsi nāmena, vipassissaggasāvako;

Ekā bhikkhā mayā dinnā, lokāhutipaṭiggahe.

19.

‘‘Tena cittappasādena, dvipadinda narāsabha;

Duggatiṃ nābhijānāmi, ekabhikkhāyidaṃ phalaṃ.

20.

‘‘Cattālīsamhito kappe, varuṇo nāma khattiyo;

Sattaratanasampanno, cakkavattī mahabbalo.

21.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ekasaññako thero imā gāthāyo abhāsitthāti.

Ekasaññakattherassāpadānaṃ pañcamaṃ.

6. Tiṇasantharadāyakattheraapadānaṃ

22.

‘‘Himavantassāvidūre, mahājātassaro ahu;

Satapattehi sañchanno, nānāsakuṇamālayo.

23.

‘‘Tamhi  nhatvā ca pitvā <code>pītvā (sī. syā.)</code> ca, avidūre vasāmahaṃ;

Addasaṃ samaṇānaggaṃ, gacchantaṃ anilañjase.

24.

‘‘Mama saṅkappamaññāya, satthā loke anuttaro;

Abbhato oruhitvāna, bhūmiyaṃṭhāsi tāvade.

25.

‘‘Visāṇena <code>lāyanena (syā.)</code> tiṇaṃ gayha, nisīdanamadāsahaṃ;

Nisīdi bhagavā tattha, tisso lokagganāyako.

26.

‘‘Sakaṃ cittaṃ pasādetvā, avandi lokanāyakaṃ;

Paṭikuṭiko <code>ukkuṭiko (syā. ka.)</code> apasakkiṃ, nijjhāyanto mahāmuniṃ.

27.

‘‘Tena cittappasādena, nimmānaṃ upapajjahaṃ;

Duggatiṃ nābhijānāmi, santharassa idaṃ phalaṃ.

28.

‘‘Ito  dutiyake kappe, miga <code>mitta (syā.)</code> sammatakhattiyo;

Sattaratanasampanno, cakkavattī mahabbalo.

29.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā tiṇasantharadāyako thero imā gāthāyo abhāsitthāti.

Tiṇasantharadāyakattherassāpadānaṃ chaṭṭhaṃ.

7. Sūcidāyakattheraapadānaṃ

30.

‘‘Tiṃsakappasahassamhi, sambuddho lokanāyako;

Sumedho nāma nāmena, bāttiṃsavaralakkhaṇo.

31.

‘‘Tassa  kañcanavaṇṇassa, dvipadindassa tādino;

Pañca sūcī mayā dinnā, sibbanatthāya cīvaraṃ.

32.

‘‘Teneva sūcidānena, nipuṇatthavipassakaṃ;

Tikkhaṃ lahuñca phāsuñca, ñāṇaṃ me udapajjatha.

33.

‘‘Kilesā jhāpitā mayhaṃ, bhavā sabbe samūhatā;

Dhāremi antimaṃ dehaṃ, sammāsambuddhasāsane.

34.

‘‘Dvipadādhipatī nāma, rājāno caturo ahuṃ;

Sattaratanasampannā, cakkavattī mahabbalā.

35.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā sūcidāyako thero imā gāthāyo abhāsitthāti.

Sūcidāyakattherassāpadānaṃ sattamaṃ.

8. Pāṭalipupphiyattheraapadānaṃ

36.

‘‘Suvaṇṇavaṇṇaṃ sambuddhaṃ, gacchantaṃ antarāpaṇe;

Kañcanagghiyasaṅkāsaṃ, bāttiṃsavaralakkhaṇaṃ.

37.

‘‘Seṭṭhiputto  tadā āsiṃ, sukhumālo sukhedhito;

Ucchaṅge pāṭalipupphaṃ, katvāna <code>katvā taṃ (sī. syā.)</code> abhisaṃhariṃ.

38.

‘‘Haṭṭho  haṭṭhena cittena, pupphehi abhipūjayiṃ;

Tissaṃ lokaviduṃ nāthaṃ, naradevaṃ namassahaṃ.

39.

‘‘Dvenavute  ito kappe, yaṃ kammamakariṃ tadā;

Duggatiṃ nābhijānāmi, pupphapūjāyidaṃ phalaṃ.

40.

‘‘Ito tesaṭṭhikappamhi, abhisammatanāmako;

Sattaratanasampanno, cakkavattī mahabbalo.

41.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā pāṭalipupphiyo thero imā gāthāyo abhāsitthāti.

Pāṭalipupphiyattherassāpadānaṃ aṭṭhamaṃ.

9. Ṭhitañjaliyattheraapadānaṃ

42.

‘‘Migaluddo pure āsiṃ, araññe kānane ahaṃ;

Tattha addasaṃ <code>tatthaddasāsiṃ (sī. syā.)</code> sambuddhaṃ, bāttiṃsavaralakkhaṇaṃ.

43.

‘‘Tatthāhaṃ añjaliṃ katvā, pakkāmiṃ pācināmukho;

Avidūre nisinnassa, niyake paṇṇasanthare.

44.

‘‘Tato me asanīpāto, matthake nipatī tadā;

Sohaṃ maraṇakālamhi, akāsiṃ punarañjaliṃ.

45.

‘‘Dvenavute  ito kappe, añjaliṃ akariṃ tadā;

Duggatiṃ nābhijānāmi, añjalissa idaṃ phalaṃ.

46.

‘‘Catupaṇṇāsakappamhi, migaketusanāmako;

Sattaratanasampanno, cakkavattī mahabbalo.

47.

‘‘Paṭisambhidā catasso...pe... kataṃ buddhassa sāsanaṃ’’.

Itthaṃ sudaṃ āyasmā ṭhitañjaliyo thero imā gāthāyo abhāsitthāti.

Ṭhitañjaliyattherassāpadānaṃ navamaṃ.

10. Tipadumiyattheraapadānaṃ

48.

‘‘Padumuttaro  nāma jino, sabbadhammāna pāragū;

Danto dantaparivuto, nagarā nikkhamī tadā.

49.

‘‘Nagare  haṃsavatiyaṃ, ahosiṃ māliko tadā;

Yaṃ tattha uttamaṃ toṇi, padmapupphāni <code>uttamaṃ pupphaṃ, tīṇi pupphāni (sī.)</code> aggahiṃ.

50.

‘‘Addasaṃ virajaṃ buddhaṃ, paṭimaggantarāpaṇe;

Saha <code>sohaṃ (sī.)</code> disvāna sambuddhaṃ, evaṃ cintesahaṃ tadā.

51.

‘‘Kiṃ me imehi pupphehi, rañño upanitehi me;

Gāmaṃ vā gāmakhettaṃ vā, sahassaṃ vā labheyyahaṃ.

52.

‘‘Adantadamanaṃ  vīraṃ, sabbasattasukhāvahaṃ;

Lokanāthaṃ pūjayitvā, lacchāmi amataṃ dhanaṃ.

53.

‘‘Evāhaṃ cintayitvāna, sakaṃ cittaṃ pasādayiṃ;

Tīṇi lohitake gayha, ākāse ukkhipiṃ tadā.

54.

‘‘Mayā ukkhittamattamhi, ākāse patthariṃsu te;

Dhāriṃsu matthake tattha, uddhaṃvaṇṭā adhomukhā.

55.

‘‘Ye keci manujā disvā, ukkuṭṭhiṃ sampavattayuṃ;

Devatā antalikkhamhi, sādhukāraṃ pavattayuṃ.

56.

‘‘Accheraṃ loke uppannaṃ, buddhaseṭṭhassa vāhasā;

Sabbe dhammaṃ suṇissāma, pupphānaṃ vāhasā mayaṃ.

57.

‘‘Padumuttaro lokavidū, āhutīnaṃ paṭiggaho;

Vīthiyañhi ṭhito santo, imā gāthā abhāsatha.

58.

‘‘‘Yo so buddhaṃ apūjesi, rattapadmehi <code>rattapadumehi (sī. syā.)</code> māṇavo;

Tamahaṃ kittayissāmi, suṇātha mama bhāsato.

59.

‘‘‘Tiṃsakappasahassāni, devaloke ramissati;

Tiṃsakappāni <code>tiṃsakkhattuñca (syā.)</code> devindo, devarajjaṃ karissati.

60.

‘‘‘Mahāvitthārikaṃ  nāma, byamhaṃ hessati tāvade;

Tiyojanasatubbiddhaṃ, diyaḍḍhasatavitthataṃ.

61.

‘‘‘Cattārisatasahassāni , niyyūhā ca sumāpitā;

Kūṭāgāravarūpetā, mahāsayanamaṇḍitā.

62.

‘‘‘Koṭisatasahassiyo , parivāressanti accharā;

Kusalā naccagītassa, vāditepi padakkhiṇā.

63.

‘‘‘Etādise byamhavare, nārīgaṇasamākule;

Vassissati pupphavasso, dibbo <code>pada (ka.)</code> lohitako sadā.

64.

‘‘‘Bhittikhīle nāgadante, dvārabāhāya toraṇe;

Cakkamattā lohitakā, olambissanti tāvade.

65.

‘‘‘Pattena pattasañchanne, antobyamhavare imaṃ;

Attharitvā pārupitvā, tuvaṭṭissanti tāvade.

66.

‘‘‘Bhavanaṃ parivāretvā, samantā satayojane;

Tepi padmā <code>te visuddhā (sī. syā.)</code> lohitakā, dibbagandhaṃ pavāyare.

67.

‘‘‘Pañcasattatikkhattuñca, cakkavattī bhavissati;

Padesarajjaṃ vipulaṃ, gaṇanāto asaṅkhiyaṃ.

68.

‘‘‘Sampattiyo duve bhutvā, anīti anupaddavo;

Sampatte pariyosāne, nibbānaṃ pāpuṇissati’ <code>phassayissati (sī.), passayissati (ka.)</code>.

69.

‘‘Sudiṭṭho vata me buddho, vāṇijjaṃ supayojitaṃ;

Padmāni tīṇi pūjetvā, anubhosiṃ tisampadā <code>anubhūyanti sampadā (ka.)</code>.

70.

‘‘Ajja me dhammappattassa, vippamuttassa sabbaso;

Supupphitaṃ lohitakaṃ, dhārayissati matthake.

71.

‘‘Mama kammaṃ kathentassa, padumuttarasatthuno;

Satapāṇasahassānaṃ, dhammābhisamayo ahu.

72.

‘‘Satasahassito  kappe, yaṃ buddhamabhipūjayiṃ;

Duggatiṃ nābhijānāmi, tipadumānidaṃ phalaṃ.

73.

‘‘Kilesā  jhāpitā mayhaṃ, bhavā sabbe samūhatā;

Sabbāsavā parikkhīṇā, natthi dāni punabbhavo.

74.

‘‘Paṭisambhidā  catasso...pe... kataṃ buddhassa sāsanaṃ’’.

Itthaṃ sudaṃ āyasmā tipadumiyo thero imā gāthāyo abhāsitthāti.

Tipadumiyattherassāpadānaṃ dasamaṃ.

Nāgasamālavaggo aṭṭhamo.

Tassuddānaṃ -

Nāgasamālo padasaññī, saññakāluvadāyako;

Ekasaññī tiṇasanthāro, sūcipāṭalipupphiyo;

Ṭhitañjalī tipadumī, gāthāyo pañcasattati.

